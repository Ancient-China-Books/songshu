<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋書-卷十八·志第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
	志第八
</h1><hr/></div>
<div class="section" id="title-1"><h2>
	禮五
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	秦滅禮學，事多違古。漢初崇簡，不存改作，車服之儀，多因秦舊。至明帝始乃修復先典，司馬彪輿服志詳之矣。魏代唯作指南車，其餘雖小有改易，<span class="jiaozhusup">「小」百衲本作「馬」。弘治本、北監本、毛本、殿本、局本作「累」。按百衲本前一行有「司小彪輿服志詳之矣」語。張元濟校勘記云：「按『小』字當與次行『馬』字互易；『馬』字當與前行『小』字互易。」今從張說改正。</span>不足相變。晉立服制令，辨定眾儀，徐廣車服注，略明事目，並行於今者也。故復敘列，以通數代典事。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	上古聖人見轉蓬，始爲輪，輪行可載，因爲輿。任重致遠，流運無極。後代聖人觀北斗魁方杓曲攜龍角，爲帝車，曲其輈以便駕。系本云：「奚仲始作車。」案庖羲畫八卦而爲大輿，服牛乘馬，以利天下。奚仲乃夏之車正，安得始造乎。系本之言非也。「車服以庸」，著在唐典。夏建旌旗，以表貴賤。周有六職，百工居其一焉。一器而群工致其巧，車最居多。明堂位曰：<span class="jiaozhusup">「位」各本並作「記」，據禮記明堂位篇名改。按下引文，皆禮記明堂位篇文。</span>「鸞車，有虞氏之路也。大路，殷路也。乘路，周路也。」殷有山車之瑞，謂桑根車，殷人制爲大路。禮緯曰：「山車垂句。」句，曲也。言不揉治而自曲也。周之五路，則有玉、金、象、革、木。五者之飾，備於考工記。輿方法地，蓋圓象天，輻以象日月，二十八弓以象列宿。玉、金、象者，飾車諸末，因爲名也。革者漆革，木者漆木也。玉路，建大常以祀；金路，建大旂以賓；象路，建大赤以朝；革路，建大白以戎；木路，建大麾以田。黑色，夏所尚也。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	秦閱三代之車，獨取殷制。古曰桑根車，秦曰金根車也。漢氏因秦之舊，亦爲乘輿，所謂乘殷之路者也。禮論輿駕議曰：「周則玉輅最尊，漢之金根，亦周之玉路也。」漢制，乘輿金根車，輪皆朱斑，重轂兩轄，飛軨。轂外復有轂，施轄，其外復設轄，施銅貫其中。東京賦曰：「重輪貳轄，疏轂飛軨。」飛軨以赤油爲之，廣八寸，長三尺注地，<span class="jiaozhusup">各本並脫「三尺」二字，據晉書輿服志補。</span>繫兩軸頭，<span class="jiaozhusup">各本並脫「兩」字，據晉書輿服志補。</span>謂之飛軨也。以金薄繆龍，<span class="jiaozhusup">「以」各本並作「金」，據初學記二五引改。</span>爲輿倚較。較在箱上。𣝛文畫蕃。蕃，箱也。文虎伏軾，龍首銜軛，鸞雀立衡，𣝛文畫轅，翠羽蓋黃裏，所謂黃屋也。金華施橑末，建大常十二旒，畫日月升龍，駕六黑馬，施十二鸞，金爲叉髦，插以翟尾。又加氂牛尾，大如斗，置左騑馬軛上，所謂左纛輿也。路如周玉路之制。應劭漢官鹵簿圖，乘輿大駕，則御鳳皇車，以金根爲副。又五色安車、五色立車各五乘。建龍旂，駕四馬，施八鸞，餘如金根之制，猶周金路也。其車各如方色，所謂五時副車，俗謂爲「五帝車」也。江左則闕矣。白馬者，朱其鬣，安車者，坐乘。又有建華蓋九重。甘泉鹵簿者，道車五乘，游車九乘，在乘輿車前。又有象車，最在前，試橋道。晉江左駕猶有之。凡婦人車皆坐乘，故周禮王后有安車而王無也。漢制乘輿乃有之。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	天子所御駕六，其餘副車皆駕四。案書稱朽索御六馬。逸禮王度記曰：「天子駕六，諸侯駕五，卿駕四，大夫三，士二，庶人一。」楚平王駕白馬。梁惠王以安車駕三送淳于髡，大夫之儀。周禮，四馬爲乘。毛詩，「天子至大夫同駕四，士駕二」。袁盎諫漢文馳六飛。魏時天子亦駕六。晉先蠶儀，皇后安車駕六，以兩轅安車駕五爲副。江左以來，相承無六，駕四而已。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	宋孝武大明三年，使尚書左丞荀萬秋造五路。禮圖，玉路，建赤旂，<span class="jiaozhusup">「玉」字，百衲本空白。弘治本、北監本、毛本、殿本、局本及通典禮典並作「金」。按下有「玉飾諸末」語，則此不當是「金路」，當是「玉路」。晉書輿服志云，玉路以祀天，金路以會萬國之賓，與宋志之玉路以祀，金路以賓正合。今改補「玉」字。又「建」字，各本並作「通」。張元濟校勘記云：「通為建字之誤。」按張校是，今據改。</span>無蓋，改造依擬金根，而赤漆𣝛畫，玉飾諸末，建青旂，十有二旒，駕玄馬四，施羽葆蓋，以祀。即以金根爲金路，建大青旂，十有二旒，駕玄馬四，羽葆蓋，以賓。象、革、木路，周官、輿服志、禮圖並不載其形段，並依擬玉路，漆𣝛畫，羽葆蓋，象飾諸末，建立赤旂，十有二旒，以視朝。革路，建赤旂，十有二旒，以即戎。木路，建赤麾，以田。象、革駕玄，木駕赤，四馬。舊有大事，法駕出，五路各有所主，不俱出也。大明中，始制五路俱出。親耕籍田，乘三蓋車，一名芝車，又名耕根車，置耒耜於軾上。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	戎車立乘，夏曰鉤車，殷曰寅車，周曰元戎。建牙麾，邪注之，載金鼓羽幢，置甲弩於軾上。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	獵車，輞幰，輪畫繆龍繞之。一名蹋豬車。魏文帝改曰蹋虎車。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	指南車，其始周公所作，以送荒外遠使。地域平漫，迷於東西，造立此車，使常知南北。鬼谷子云：「鄭人取玉，必載司南，爲其不惑也。」至于秦、漢，其制無聞。後漢張衡始復創造。漢末喪亂，其器不存。魏高堂隆、秦朗，皆博聞之士，爭論於朝，云無指南車，記者虛說。明帝青龍中，令博士馬鈞更造之而車成。晉亂復亡。石虎使解飛，姚興使令狐生又造焉。安帝義熙十三年，宋武帝平長安，始得此車。其制如鼓車，設木人於車上，舉手指南。車雖回轉，所指不移。大駕鹵簿，最先啟行。此車戎狄所制，機數不精，雖曰指南，多不審正。回曲步驟，猶須人功正之。范陽人祖沖之，有巧思，常謂宜更構造。宋順帝昇明末，齊王爲相，命造之焉。車成，使撫軍丹陽尹王僧虔、御史中丞劉休試之。其制甚精，百屈千回，未常移變。晉代又有指南舟。索虜拓跋燾使工人郭善明造指南車，彌年不就。扶風人馬岳又造，垂成，善明酖殺之。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	記里車，未詳所由來，亦高祖定三秦所獲。制如指南，其上有鼓，車行一里，木人輒擊一槌。大駕鹵簿，以次指南。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	輦車，周禮王后五路之卑者也。后宮中從容所乘，非王車也。漢制乘輿御之，或使人輓，或駕果下馬。漢成帝欲與班婕妤同輦是也。後漢陰就外戚驕貴，亦輦。井丹譏之曰：「昔桀乘人車，豈此邪！」然則輦夏后氏末代所造也。井丹譏陰就乘人，而不云僭上，豈貴臣亦得乘之乎？未知何代去其輪。傅玄子曰：「夏曰余車，殷曰胡奴，周曰輜車。」輜車，即輦也。魏、晉御小出，常乘馬，亦多乘輿車。輿車，今之小輿。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	犢車，軿車之流也。漢諸侯貧者乃乘之，其後轉見貴。孫權云「車中八牛」，即犢車也。江左御出，又載儲偫之物。漢代賤軺車而貴輜軿，魏、晉賤輜軿而貴軺車。又有追鋒車，去小平蓋，加通幔，如軺車，而駕馬。又以雲母飾犢車，謂之雲母車，臣下不得乘，時以賜王公。晉氏又有四望車，今制亦存。又漢制，唯賈人不得乘馬車，其餘皆乘之矣。除吏赤蓋杠，餘則青蓋杠云。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	周禮王后亦有五路，重翟、厭翟、安車、翟車、輦車，凡五也。漢制，太皇太后、皇太后、皇后法駕乘重翟羽蓋金根車，駕青交絡，<span class="jiaozhusup">「絡」各本並作「路」，據通典禮典改。</span>青帷裳，雲𣝛畫轅，黃金塗五末，蓋爪施金華，駕三馬，左右騑。其非法駕則紫罽軿車。按字林，軿車有衣蔽，無後轅。其有後轅者謂之輜。應劭漢官，明帝永平七年，光烈陰皇后葬，魂車，鸞路青羽蓋，駕駟馬，龍旂九旒，前有方相。鳳皇車，大將軍妻參乘，太僕妻、御女騎夾轂，此前漢舊制也。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	晉先蠶儀注，皇后乘油畫雲母安車，駕六騩馬。騩，淺黑色也。油畫兩轅安車，駕五騩馬爲副。公主油畫安車，駕三。三夫人青交絡安車，<span class="jiaozhusup">「絡」各本並作「路」，據通典禮典改。</span>駕三。皆以紫絳罽軿車，駕三爲副。九嬪世婦軿車，駕二。宮人輜車，駕一。王妃、公侯特進夫人、封君皁交絡安車，<span class="jiaozhusup">「絡」各本並作「路」，據通典禮典改。</span>駕三。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	漢制，貴人、公主、王妃、封君油軿皆駕二，右騑而已。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	漢制，太子、皇子皆安車，朱斑輪，倚虎較，伏鹿軾，黑𣝛文畫蕃，青蓋，金華施橑末，黑𣝛文畫轅，黃金塗五末。<span class="jiaozhusup">各本並脫「黃」字，據續漢書輿服志、晉書輿服志改。</span>皇子爲王，錫以此乘，故曰王青蓋車。皆左右騑駕，五旂，旂九旒，畫降龍。皇孫乘綠蓋車，<span class="jiaozhusup">各本並脫「蓋」字，據晉書輿服志補。</span>亦駕三。魏、晉之制，太子及諸王皆駕四。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	晉元帝太興三年，太子釋奠。詔曰：「未有高車，可乘安車。」高車，即立乘車也。公及列侯安車，朱斑輪、倚鹿較、伏熊軾、黑蕃者謂之軒，皁繒蓋，駕二，右騑。王公旂八旒，侯七旒，卿五旒，皆降龍。公卿中二千石二千石郊陵法駕出，皆大車立乘，駕四。後導從大車，駕二，右騑。他出乘安車。其去位致仕，皆賜安車四馬。中二千石皆皁蓋、朱蕃，銅五末，駕二，右騑。晉令，王公之世子攝命治國者，<span class="jiaozhusup">「世子」各本並作「太子」，據通典禮典改。下「其侯世子」，各本亦作「太子」，亦據通典改。</span>安車，駕三，旂七旒，其侯世子，五旒。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	傅暢故事，三公安車，駕三。特進駕二。卿一。漢制，公、列侯、中二千石、二千石夫人會廟及蠶，各乘其夫之安車，右騑，加皁交絡，帷裳皆皁。<span class="jiaozhusup">「絡」各本並作「路」，據通典禮典改。又各本並脫「皆皁」二字，據通典禮典補。</span>非公會，則乘漆布輜軿，銅五末。晉武帝太康四年，詔依漢故事，給九卿朝車駕及安車各一乘。傅暢故事，尚書令詔車，黑耳後戶。僕射但後戶無耳。中書監令如僕射。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	漢制，乘輿御大駕，公卿奉引，太僕御，<span class="jiaozhusup">各本並脫「御」字，據續漢書輿服志補。</span>大將軍參乘，備千乘萬騎。屬車八十一乘。古者諸侯貳車九乘，秦滅九國，兼其車服，故八十一乘也。漢遵弗改。漢都長安時，祠天於甘泉用之。都洛陽，上原陵，又用之，大喪又用之。法駕則河南尹、洛陽令奉引，奉車郎御，侍中參乘。屬車三十六乘。凡屬車皆皁蓋赤裏。後漢祠天郊用法駕，祠宗廟用小駕。小駕，減損副車也。前驅有九斿雲罕，<span class="jiaozhusup">「斿」各本作「游」。續漢書輿服志作「斿」，是。東京賦：「雲罕九斿」。顏師古匡謬正俗云：「斿者，旌旗之斿，字從㫃，訓與旒同。桓二年，臧哀伯云鞶厲斿纓是也。」按下文又有「薛綜東京賦注以雲罕九游為旌旗別名」，「徐廣車服注以為九游，游車九乘」。凡「游」字並應作「斿」，今並改正。</span>皮軒鸞旗，車皆大夫載之。鸞旗者，編羽旄列繫幢傍也。金鉦黃鉞，黃門鼓車，乘輿之後有屬車，尚書、御史載之。最後一車懸豹尾。豹尾以前，比於省中。每出警蹕清道，建五旗。太僕奉駕條上鹵簿，尚書郎侍御史令史皆執注以督整車騎，所謂護駕也。春秋上陵，尤省於小駕。直事尚書一人從，其餘令史以下皆從行，所謂先置也。薛綜東京賦注以雲罕九斿爲旌旗別名，亦不辨其形。案魏命晉王建天子旌旗，置旄頭雲罕。是知雲罕非旌旗也。徐廣車服注以爲九斿，斿車九乘。雲罕疑是罼罕。詩敘曰：「齊侯田獵罼弋，百姓苦之。」罼罕本施遊獵，遂爲行飾乎？潘岳籍田賦先敘五路九旗，次言瓊鈒雲罕。若罕爲旗，則岳不應頻句於九旗之下。又以其物匹鈒戟，宜是今罼網明矣。此說爲得之。皮軒，以虎皮爲軒也。徐又引淮南子「軍正執豹皮以制正其眾。」禮記「前有士師，則載虎皮」。乘輿豹尾，亦其義類乎？五旗者，五色各一旗，以木牛承其下。徐又云：「木牛，蓋取其負重而安穩也。」五旗纏竿，即禮記德車結旌不盡飾也，戎事乃散之。又武車綏旌，垂舒之也。史臣案：今結旌綏旌同，而德車武車之所不建。又木牛之義，亦未灼然可曉。又案周禮辨載法物，莫不詳究，然無相風、罼網、旄頭之屬，此非古制明矣。何承天謂戰國並爭，師旅數出，懸烏之設，務察風祲，宜是秦矣。晉武嘗問侍臣：「旄頭何義？」彭推對曰：「秦國有奇怪，觸山截水，無不崩潰，唯畏旄頭，故虎士服之，則秦制也。」張華曰：「有是言而事不經。臣謂壯士之怒，髮踊衝冠，義取於此。」摯虞決疑無所是非也。徐爰曰：「彭、張之說，各言意義，無所承據。案天文畢昴之中謂之天街，故車駕以罼罕前引，畢方昴圓，因其象。星經，昴一名旄頭，故使執之者冠皮毛之冠也。」
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	輕車，古之戰車也。輪輿洞朱，不巾不蓋，建矛戟幢麾，置弩於軾上，駕二。射聲校尉司馬吏士載，以次屬車。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	漢儀曰：「出稱警，入稱蹕。」說者云，車駕出則應稱警，入則應稱蹕也，而今俱唱之。史臣以爲警者，警戒也。蹕者，止行也。今從乘輿而出者，並警戒以備非常也。從外而入乘輿相干者，蹕而止之也。董巴、司馬彪云：「諸侯王遮迾出入，稱警設蹕。」
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	武剛車，有巾有蓋，在前爲先驅。又在輕車之後爲殿也。駕一。史記，衛青征匈奴，以武剛車爲營是也。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	漢制，大行載轀輬車，四輪。其飾如金根，加施組連璧，交絡，四角金龍首銜璧，垂五采，析羽流蘇，前後雲氣畫帷裳，𣝛文畫曲蕃，長與車等。太僕御，駕六白駱馬，以黑藥灼其身爲虎文，謂之布施馬。既下，馬斥賣，車藏城北祕宮。今則馬不虎文，不斥賣；車則毀也。自漢霍光、晉安平、齊王、賈充、王導、謝安、宋江夏王葬以殊禮者，皆大輅黃屋，載轀輬車。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	晉令曰：「乘傳出使，遭喪以上，即自表聞，聽得白服乘騾車，到副使攝事。」徐廣車服注：「傳聞騾車者，犢車裝而馬車轅也。」又車無蓋者曰科車。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	晉武帝時，護軍將軍羊琇乘羊車，司隸校尉劉毅奏彈之。詔曰：「羊車雖無制，猶非素者所服。」江左來無禁也。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	舊有充庭之制，臨軒大會，陳乘輿車輦旌鼓於殿庭。張衡東京賦云：「龍路充庭，鸞旗拂霓。」晉江左廢絕。宋孝武大明中修復。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	上古寢處皮毛，未有制度。後代聖人見鳥獸毛羽及其文章與草木華采之色，因染絲綵以作衣裳，爲玄黃之服，以法乾坤上下之儀；觀鳥獸冠胡之形，制冠冕纓蕤之飾。虞氏作繢，采章彌文，夏后崇約，猶美黻冕。咎繇陳謨，則稱五服五章。皆後王所不得異也。周監二代，典制詳密，故弁師掌六冕，司服掌六服，設擬等差，各有其序。禮記冠義曰：「冠者禮之始，嘉事之重者也。」<span class="jiaozhusup">各本並脫「嘉」字，據禮記冠義原文補。</span>太古布冠，齊則緇之。夏曰毋追，殷曰章甫，周曰委貌，此皆三代常所囗囗周之祭冕，繅采備飾，故夫子曰「服周之冕」，以盡美稱之。至秦以戰國即天子位，滅去古制，郊祭之服，皆以袀玄。至漢明帝始採周官、禮記、尚書諸儒說，還備袞冕之服。魏明帝以公卿袞衣黼黻之文，擬於至尊，復損略之。晉以來無改更也。天子禮郊廟，則黑介幘，平冕，今所謂平天冠也。<span class="jiaozhusup">「天」字，三朝本空白。北監本、毛本、殿本、局本作「頂」。通典禮典作「天」。按作「天」是，今據改。</span>皁表朱綠裏，廣七寸，長尺二寸，垂珠十二旒。以朱組爲纓，<span class="jiaozhusup">各本並脫「朱」字，據晉書輿服志、通典禮典補。</span>衣皁上絳下，前三幅，後四幅，衣畫而裳繡，爲日、月、星辰、山、龍、華、蟲、藻、火、粉米、黼、黻之象，凡十二章也。素帶廣四寸，朱裏，以朱緣裨飾其側。<span class="jiaozhusup">「緣」各本並作「綠」，據通典禮典改。</span>中衣以絳緣其領袖。赤皮蔽膝。蔽膝，古之韍也。絳袴，絳襪，赤舄。未加元服者，<span class="jiaozhusup">各本並脫「加」字，據晉書輿服志、通典禮典補。</span>空頂介幘。其釋奠先聖，則皁紗裙，絳緣中衣，<span class="jiaozhusup">各本並脫「緣」字，據晉書輿服志、通典禮典補。按下有「皁緣中衣」，可證此脫「緣」字。</span>絳袴袜，黑舄。其臨軒亦袞冕也。其朝服，通天冠，高九寸，金博山顏，黑介幘，絳紗裙，皁緣中衣。其拜陵，黑介幘，菚單衣。其雜服，有青赤黃白緗黑色介幘，五色紗裙，五梁進賢冠，遠遊冠，平上幘，武冠。其素服，白𢂿單衣。漢儀，立秋日獵服緗幘。晉哀帝初，博士曹弘之等儀：「立秋御讀令，不應緗幘。求改用素。」詔從之。宋文帝元嘉六年，奉朝請徐道娛表：「不應素幘。」詔門下詳議，帝執宜如舊。遂不改。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	進賢冠，前高七寸，後高三寸，長八寸，梁數隨貴賤，古之緇布冠也。文儒者之所服。上公、卿助祭於郊廟，<span class="jiaozhusup">「助」各本並作「初」，據通典禮典改。</span>皆平冕，王公八旒，卿七旒，以組爲纓，色如其綬。王公衣山龍以下，九章也，卿衣華蟲以下，七章也。行鄉射禮，則公卿委貌冠，以皁絹爲之，形如覆杯，與皮弁同制。長七寸，高四寸。衣黑而裳素。其中衣以皁緣領袖。其執事之人皮弁，以鹿皮爲之。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	武冠，昔惠文冠，本趙服也，一名大冠。凡侍臣則加貂蟬。應劭漢官曰：「說者以金取堅剛，百鍊不耗；蟬居高食潔，口在腋下<span class="jiaozhusup">「口」各本作「目」，據續漢書輿服志劉昭注引應劭漢官改。「食」漢官作「飲」。</span>；貂內勁悍而外溫潤。」此因物生義，非其實也。其實趙武靈王變胡，而秦滅趙，以其君冠賜侍臣，故秦、漢以來，侍臣有貂蟬也。徐廣車服注稱其意曰：「北土寒涼，本以貂皮㬉額，附施於冠，因遂變成首飾乎？」侍中左貂，常侍右貂。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	法冠，本楚服也。一名柱後，一名獬豸。說者云：「獬豸獸知曲直，以角觸不正者也。」秦滅楚，以其君冠賜法官。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	謁者高山冠，本齊服也。一名側注冠。秦滅齊，以其君冠賜謁者。魏明帝以其形似通天、遠遊，乃毀變之。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	樊噲冠，廣九寸，制似平冕，殿門衛士服之。漢將樊噲常持鐵盾。鴻門之會，項羽欲害漢王，乃裂裳以苞盾，戴入見羽。漢承秦制，冠有十三種，魏、晉以來，不盡施用。今志其施用者也。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	幘者，古賤人不冠者之服也。漢元帝額有壯髮，始引幘服之。王莽頂禿，又加其屋也。漢注曰：「冠進賢者宜長耳，今介幘也。冠惠文者宜短耳，今平上幘也。<span class="jiaozhusup">「上」各本並作「中」，據晉書輿服志改。下文有「平上服武官」。</span>知時各隨所宜，後遂因冠爲別。」介幘服文吏，平上服武官也。童子幘無屋者，示未成人也。又有納言幘，後收，又一重，方三寸。又有赤幘，騎吏、武吏、乘輿鼓吹所服。救日蝕，文武官皆免冠，著赤幘，對朝服，示威武也。宋乘輿鼓吹，黑幘武冠。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	漢制，祀事五郊，天子與執事所服各如方色；百官不執事者，自服常服以從。常服，絳衣也。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	魏祕書監秦靜曰：「漢氏承秦，改六冕之制，俱玄冠絳衣而已。」晉名曰五時朝服；有四時朝服，又有朝服。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	凡兵事，總謂之戎。尚書云：「一戎衣而天下定。」周禮：「革路以即戎。」又曰：「兵事韋弁服。」以韎韋爲弁，又以爲衣裳。春秋左傳：「戎服將事。」又云：「晉郤至衣韎韋之跗。」注，先儒云：「韎，絳色。」今時伍伯衣。說者云，五霸兵戰，猶有綬紱、冠纓、漫胡，則戎服非袴褶之制，未詳所起。近代車駕親戎中外戒嚴之服，無定色，冠黑帽，綴紫褾。褾以繒爲之，長四寸，廣一寸。腰有絡帶，以代鞶革。中官紫褾，外官絳褾。又有纂嚴戎服，而不綴褾。行留文武悉同。其畋獵巡幸，則唯從官戎服，帶鞶革；文官不下纓，武官脫冠。宋文帝元嘉中，巡幸蒐狩皆如之；救宮廟水火，亦如之。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	漢制，太后入廟祭神服，紺上皁下，親蠶，青上縹下，皆深衣。深衣，即單衣也。首飾剪氂幗。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	漢制，皇后謁廟服，紺上皁下。親蠶，青上縹下。首飾，假髻，步搖，八雀，九華，加以翡翠。晉先蠶儀注，皇后十二䥖，步搖，大手髻，衣純青之衣，帶綬佩。今皇后謁廟服褂䙱大衣，謂之褘衣。公主三夫人大手髻，七䥖，蔽髻。九嬪及公夫人五䥖。世婦三䥖。公主會見，大手髻。其長公主得有步搖。公主封君以上皆帶綬，以采組爲緄帶，<span class="jiaozhusup">各本並脫「組」字，據續漢書輿服志、晉書輿服志、通典禮典補。</span>各如其綬色。公特進列侯夫人、卿校世婦、二千石命婦年長者，紺繒幗。佐祭則皁絹上下。助蠶則青絹上下。自皇后至二千石命婦，皆以蠶衣爲朝服。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	劉向曰：「古者天子至于士，王后至于命婦，必佩玉，尊卑各有其制。」禮記曰：「天子佩白玉而玄組綬，公侯山玄玉而朱組綬，卿大夫水蒼玉而緇組綬，士佩瓀玟而縕組綬。」縕，赤黃色。綬者，所貫佩相承受也。上下施韍如蔽膝，貴賤亦各有殊。五霸之後，戰兵不息，佩非兵器，韍非戰儀，於是解去佩韍，留其繫襚而已。<span class="jiaozhusup">「繫襚」，初學記二六、御覽六八二引董巴志作「絲襚」。續漢書輿服志作「繫璲」。劉昭注引徐廣曰：「今名璲為縌」。按繫襚不訛。</span>秦乃以采組連結於襚，轉相結受，謂之綬。漢承用之。至明帝始復制佩，而漢末又亡絕。魏侍中王粲識其形，乃復造焉。今之佩，粲所制也。皇后至命婦所佩，古制不存，今與外同制，秦組綬，仍又施之。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	漢制，自天子至于百官，無不佩刀。司馬彪志具有其制。漢高祖爲泗水亭長，拔劍斬白蛇。雋不疑云：「劍者，君子武備。」張衡東京賦，「紆黃組，腰干將。」然則自人君至士人，又帶劍也。自晉代以來，始以木劍代刃劍。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	乘輿六璽，秦制也。漢舊儀曰：「皇帝行璽，皇帝之璽，皇帝信璽，天子行璽，天子之璽，天子信璽。」此則漢遵秦也。初高祖入關，得秦始皇藍田玉璽，螭虎紐，文曰「受天之命，皇帝壽昌」。高祖佩之，後代名曰傳國璽。與斬白蛇劍俱爲乘輿所寶。傳國璽，魏、晉至今不廢；斬白蛇劍，晉惠帝武庫火燒之，今亡。晉懷帝沒胡，傳國璽沒於劉聰，後又屬石勒。及石勒弟石虎死，胡亂，晉穆帝代，乃還天府。虞喜志林曰：「傳國璽，自在六璽之外，天子凡七璽也。」漢注曰：「璽，印也。自秦以前，臣下皆以金玉爲印，龍虎紐，唯所好。秦以來，以璽爲稱，又獨以玉，臣下莫得用。」漢制，皇帝黃赤綬，四采，黃、赤、縹、紺。皇后金璽，綬亦如之。於禮，士綬之色如此，後代變古也。吳無刻玉工，以金爲璽。孫皓造金璽六枚是也。又有麟鳳龜龍璽，駝馬鴨頭雜印，今代則闕也。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	皇太子，金璽，龜紐，纁朱綬，四采，赤、黃、縹、紺。給五時朝服，遠遊冠，亦有三梁進賢冠。佩瑜玉。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	諸王，金璽，龜紐，纁朱綬，四采，赤、黃、縹、紺。給五時朝服，遠遊冠，亦有三梁進賢冠。佩山玄玉。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	郡公，金章，玄朱綬。給五時朝服，進賢三梁冠，佩山玄玉。太宰、太傅、太保、丞相、司徒、司空，金章，紫綬。給五時朝服，進賢三梁冠。佩山玄玉。相國則綠綟綬，三采，綠、紫、紺。綟，草名也，其色綠。大司馬、大將軍、太尉、凡將軍位從公者，金章，紫綬。給五時朝服，武冠。佩山玄玉。郡侯，金章，青朱綬。給五時朝服，進賢三梁冠。佩水蒼玉。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
	驃騎、車騎將軍、凡諸將軍加大者，征、鎮、安、平、中軍、鎮軍、撫軍、前、左、右、後將軍，征虜、冠軍、輔國、龍驤將軍，金章，紫綬。給五時朝服，武冠。佩水蒼玉。<span class="jiaozhusup">各本並脫「佩」字，據通典禮典補。</span>
</p>
<p class="em2" id="p44"><a class="gg-link" href="#p44" onclick="return changeColor(this);"></a>
	貴嬪、夫人、貴人，金章，文曰貴嬪、夫人、貴人之章。紫綬。佩于闐玉。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
	淑妃、淑媛、淑儀、修華、修容、修儀、婕妤、容華、充華，銀印，文曰淑妃、淑媛、淑儀、修華、修容、修儀、婕妤、容華、充華之印。青綬。佩五采瓊玉。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
	皇太子妃，金璽，龜紐，纁朱綬。佩瑜玉。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
	諸王太妃、妃、諸長公主、公主、封君，<span class="jiaozhusup">各本不疊「妃」字，據晉書輿服志補。</span>金印，紫綬。佩山玄玉。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
	諸王世子，<span class="jiaozhusup">各本並作「諸王太子」，通典禮典作「諸王嗣子」，蓋沈約本作「諸王世子」，後人避唐諱追改。今改回。</span>金印，紫綬。五時朝服，進賢兩梁冠。佩山玄玉。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
	郡公侯太夫人、夫人，<span class="jiaozhusup">各本不疊「夫人」二字，據晉書輿服志補。</span>銀印，青綬。佩水蒼玉。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
	郡公侯世子，<span class="jiaozhusup">「世子」各本並作「太子」，通典禮典作「嗣子」。蓋沈約本作「世子」，後人避唐諱追改。今改回。</span>銀印，青綬。給五時朝服，進賢兩梁冠。佩水蒼玉。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
	侍中、散騎常侍及中常侍，給五時朝服，武冠。貂蟬，侍中左，常侍右。<span class="jiaozhusup">各本並作「貂蟬侍中左右常侍」。孫虨宋書考論云：「疑作侍中左，常侍右，謂貂插異左右也。」按孫說是。今乙正。</span>皆佩水蒼玉。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
	尚書令、僕射，銅印，墨綬。給五時朝服，納言幘，進賢兩梁冠。佩水蒼玉。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
	尚書，給五時朝服，納言幘，進賢兩梁冠。佩水蒼玉。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
	中書監令、祕書監，銅印，墨綟綬。給五時朝服，進賢兩梁冠。佩水蒼玉。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
	光祿大夫、卿、尹、太子保、傅、大長秋、太子詹事，銀章，青綬。給五時朝服，進賢兩梁冠。佩水蒼玉。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
	衛尉，則武冠。衛尉，江左不置。宋孝武孝建初始置，不檢晉服制，止以九卿皆文冠及進賢兩梁冠，非舊也。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
	司隸校尉、武尉、左右衛、中堅、中壘、驍騎、游擊、前軍、左軍、右軍、後軍、寧朔、建威、振威、奮威、揚威、廣威、建武、振武、奮武、揚武、廣武、左右積弩、強弩諸將軍、監軍，銀章，青綬。給五時朝服，武冠。佩水蒼玉。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
	領軍、護軍、城門五營校尉、東南西北中郎將，銀印，青綬。給五時朝服，武冠。佩水蒼玉。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
	縣、鄉、亭侯，金印，紫綬。朝服，進賢三梁冠。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
	鷹揚、折衝、輕車、揚烈、威遠、寧遠、虎威、材官、伏波、淩江諸將軍，銀章，青綬。給五時朝服，武冠。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
	奮武護軍、安夷撫軍、護軍、軍州郡國都尉、奉車、駙馬、騎都尉、諸護軍將兵助郡都尉、水衡、典虞、牧官、典牧都尉、度支中郎將、校尉、都尉、司鹽都尉、<span class="jiaozhusup">。</span>材官校尉、王國中尉、宜禾伊吾都尉、監淮南津都尉，銀印，青綬。五時朝服，武冠。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
	州刺史，銅印，墨綬。給絳朝服，進賢兩梁冠。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
	御史中丞、都水使者，銅印，墨綬。給五時朝服，進賢兩梁冠。佩水蒼玉。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
	謁者僕射，銅印，墨綬。給四時朝服，高山冠。佩水蒼玉。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
	諸軍司馬，銀章，青綬。朝服，武冠。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
	給事中、黃門侍郎、散騎侍郎、太子中庶子、庶子，給五時朝服，武冠。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
	中書侍郎，給五時朝服，進賢一梁冠。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
	冗從僕射、太子衛率，銅印，墨綬。給五時朝服，武冠。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
	虎賁中郎將、羽林監，銅印，墨綬。給四時朝服，武冠。其在陛列及備鹵簿，鶡尾，絳紗縠單衣。鶡鳥似雞，出上黨。爲鳥強猛，鬥不死不止。復著鶡尾。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
	北軍中候、殿中監，銅印，墨綬。給四時朝服，武冠。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
	護匈奴中郎將、護羌夷戎蠻越烏丸西域戊己校尉，銅印，青綬。朝服，武冠。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
	郡國太守、相、內史，銀章，青綬。朝服，進賢兩梁冠。江左止單衣幘。其加中二千石者，依卿、尹。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
	牙門將，銀章，青綬。朝服，武冠。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
	騎都督、守，銀印，青綬。朝服，武冠。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
	尚書左右丞、祕書丞，銅印，黃綬。朝服，進賢一梁冠。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
	尚書祕書郎、太子中舍人、洗馬、舍人，朝服，進賢一梁冠。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
	黃沙治書侍御史，銀印，墨綬。朝服，法冠。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
	侍御史，朝服，法冠。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
	關內、關中名號侯，金印，紫綬。朝服，進賢兩梁冠。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
	諸博士，給皁朝服，進賢兩梁冠。佩水蒼玉。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
	公府長史、諸卿尹丞、諸縣署令秩千石者，銅印，墨綬。朝服，進賢兩梁冠。江左公府長史無朝服，縣令止單衣幘。宋後廢帝元徽四年，司徒右長史王儉議公府長史應服朝服。曰：「春秋國語云：『貌者情之華，服者心之文。』巖廊盛禮，衣冠爲大。是故軍國異容，內外殊序。而自頃承用，每有乖違。府職掌人，教四方是則。臣居毗佐，志在當官，永言先典，載懷夕惕。按晉令，公府長史，官品第六，銅印，墨綬，朝服，進賢兩梁冠。掾、屬，官品第七，朝服，進賢一梁冠。晉官表注，亦與令同。而今長史、掾、屬，但著朱服而已，此則公違明文，積習成謬。謂宜依舊制，長史兩梁冠，掾、屬一梁冠，並同備朝服。中單韋舄，率由舊章。若所上蒙允，并請班司徒二府及諸儀同三府，通爲永準。又尋舊事，司徒公府領步兵者職僚悉同降朝不領兵者。主簿祭酒，中單韋舄並備，令史以下，唯著玄衣。今府既開公，謹遵此制。其或有署臺位者，玄服爲疑。按令稱諸有兼官，皆從重官之例。尋內官爲重，其署臺位者，悉宜著位之服，不在玄服之例。若署諸卿寺位兼府職者，雖三品，而卿寺爲卑，則宜依公府玄衣之制。服章事重，禮儀所先，請臺詳服。」儀曹郎中沈俁之議曰<span class="jiaozhusup">「儀曹」各本並作「議曹」，按百官志有「儀曹」，無「議曹」。嚴可均全宋文：「沈俁之，元徽中，為儀曹郎中。」今改正。</span>：「制珪象德，損替因時；裁服象功，施用隨代。車旗變於商、周，冠佩革於秦、漢，豈必殊代襲容，改尚沿物哉。夫邊貂假幸侍之首，賤幘登尊極之顏，一適時用，便隆後制。況朱裳以朝，緬傾百祀，韋舄不加，浩然惟舊。服爲定章，事成永則。其儉之所秉，會非古訓。青素相因，代有損益，何事棄盛宋之興法，追往晉之頹典。變改空煩，謂不宜革。」儉又上議曰：「自頃服章多闕，有違前準，近議依令文，被報不宜改革，又稱左丞劉議，『按令文，凡有朝服，今多闕亡。然則文存服損，非唯鉉佐，用捨既久，即爲舊章』。如下旨。伏尋皇宋受終，每因晉舊制，律令條章，同規在昔。若事有宜，必合懲改，則當上關詔書，下由朝議，縣諸日月，垂則後昆。豈得因外府之乖謬，以爲盛宋之興典，用晉氏之律令，而謂其儀爲頹法哉。順違從失，非所望於高議；申明舊典，何改革之可論。又左丞引令史之闕服，以爲鉉佐之明比。夫名位不同，禮數異等，令史從省，或有權宜；達官簡略，爲失彌重。又主簿、祭酒，備服於王庭，長史、掾、屬，朱衣以就列。於是倫比，自成矛盾。此而可忍，孰不可安。將引令以遵舊，臺據失以爲例，研詳符旨，良所未譬。當官而行，何強之有，制令昭然，守以無貳。」俁之又議：「雲火從物，沿損異儀，帝樂五殊，王禮三變，豈獨大宋造命，必咸仍於晉舊哉！夫宗社疑文，庭廟闕典，或上降制書，下協朝議，何乃鉉府佐屬裳黻，稍改白虎之詔，斷宣室之疇咨乎。又許令史之從省，咎達官之簡略。律苟可遵，固無辨於貴賤；規若必等，亦何關於權宜。一用一舍，彌增其滯。且佐非韋舄之職，吏本朝服之官，凡在班列，罔不如一，此蓋前令違而遂改，今制允而長用也。爵異服殊，寧會矛盾之譬；討論疑制，焉取強弱之辨。府執既革之餘文，臺據永行之成典，良有期於無固，非所望於行迷。」參詳並同儉，議遂寢。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
	諸軍長史、諸卿尹丞、獄丞、太子保傅詹事丞、郡國太守相內史、丞、長史、諸縣署令長相、關谷長、王公侯諸署令、長、司理、治書、公主家僕，銅印，墨綬。朝服，進賢一梁冠。江左太子保傅卿尹詹事丞，皁朝服。郡丞、縣令長，止單衣幘。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
	公車司馬、太史、太醫、太官、御府、內省令、太子諸署令、僕、門大夫、陵令，銅印，墨綬。朝服，進賢一梁冠。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
	太子率更、家令、僕，銅印，墨綬。給五時朝服，進賢兩梁冠。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
	黃門諸署令、僕、長，銅印，墨綬。四時朝服，進賢一梁冠。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
	黃門冗從僕射監、太子寺人監，銅印，墨綬。給四時朝服，武冠。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
	公府司馬、諸軍城門五營校尉司馬、護匈奴中郎將護羗戎夷蠻越烏丸戊己校尉長史、司馬，銅印，墨綬。朝服，武冠。江左公府司馬無朝服，餘止單衣幘。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
	廷尉正、監、平，銅印，墨綬。給皁零辟朝服，法冠。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
	王郡公侯郎中令、大農，銅印，青綬。朝服，進賢兩梁冠。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
	北軍中候丞，銅印，黃綬。朝服，進賢一梁冠。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
	太子常從虎賁督、千人督、校督、司馬虎賁督，<span class="jiaozhusup">各本並脫「千人」二字，據通典禮典補。</span>銅印，墨綬。朝服，武冠。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
	殿中將軍，銀章，青綬。四時朝服，武冠。宋末不復給章綬。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
	水衡、典虞、牧官、典牧、材官、州郡國都尉、司馬，銅印，墨綬。朝服，武冠。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
	諸謁者，朝服，高山冠。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
	門下中書通事舍人令史、門下主事令史，給四時朝服，武冠。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
	尚書典事、都水使者參事、散騎集書中書尚書令史、門下散騎中書尚書令史、錄尚書中書監令僕省事史、祕書著作治書、主書、主璽、主譜令史、蘭臺殿中蘭臺謁者都水使者令史、書令史，朝服，進賢一梁冠。江左凡令史無朝服。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
	節騎郎，朝服，武冠。其在陛列及備鹵簿，著鶡尾，絳紗縠單衣。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
	殿中中郎將校尉、都尉、黃門中郎將校尉、殿中太醫校尉、都尉，銀印，青綬。四時朝服，武冠。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
	關外侯，銀印，青綬。朝服，進賢兩梁冠。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
	左右都候、閶闔司馬、城門候，銅印，墨綬。朝服，武冠。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
	王郡公侯中尉，銅印，墨綬。朝服，武冠。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
	部曲督護、司馬史、部曲將，銅印。朝服，武冠。司馬史，假墨綬。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
	太中中散諫議大夫、議郎、郎中、舍人，朝服，進賢一梁冠。秩千石者，兩梁。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
	城門令史，朝服，武冠。江左凡令史無朝服。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
	諸門僕射佐史、東宮門吏，皁零辟朝服。僕射東宮門吏，卻非冠。佐史，進賢冠。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
	宮內游徼、亭長，皁零辟朝服，武冠。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
	太醫校尉、都尉、總章協律中郎將校尉、都尉，銀印，青綬。朝服，武冠。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
	小黃門，給四時朝服，武冠。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
	黃門謁者，給四時朝服，進賢一梁冠。朝賀通謁時，著高山冠。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
	黃門諸署史，給四時朝服，武冠。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
	中黃門黃門諸署從官寺人，給四時科單衣，武冠。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
	殿中司馬、及守陵者、殿中太醫司馬，銅印，墨綬。給四時朝服，武冠。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
	太醫司馬，銅印。朝服，武冠。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
	總章監鼓吹監司律司馬，銅印，墨綬。朝服。鼓吹監總章協律司馬，武冠。總章監司律司馬，進賢一梁冠。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
	諸縣署丞、太子諸署丞、王公侯諸署及公主家丞，銅印，黃綬。朝服，進賢一梁冠。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
	太醫丞，銅印。朝服，進賢一梁冠。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
	黃門諸署丞，銅印，黃綬。給四時朝服，進賢一梁冠。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
	黃門稱長、園監，銅印，黃綬。給四時朝服，武冠。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
	諸縣尉、關谷塞護道尉，銅印，黃綬。朝服，武冠。江左止單衣幘。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
	洛陽鄉有秩，<span class="jiaozhusup">各本作「洛陽卿有秩十」，據通典禮典刪「十」字，「卿」改為「鄉」。</span>銅印，青綬。朝服，進賢一梁冠。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
	宣威將軍以下至裨將軍，銅印。朝服，武冠。其以此官爲刺史、郡守、若萬人司馬虎賁督以上、及司馬史者，皆假青綬。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
	平虜武猛中郎將、校尉、都尉，<span class="jiaozhusup">各本並脫「校」字，據通典禮典補。</span>銀印。朝服，武冠。其以此官爲千人司馬虎賁督以上、及司馬史者，皆假青綬。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
	別部司馬、軍假司馬，銀印。朝服，武冠。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
	圖像都匠行水中郎將、校尉、都尉，銀印，青綬。朝服，武冠。若非以工伎巧能特加此官者，不加綬。羽林郎、羽林長郎，<span class="jiaozhusup">各本並脫「不加綬羽林郎」六字，據通典禮典補。</span>佩武猛都尉以上印者，假青綬。別部司馬以下，假墨綬。朝服，武冠。其長郎壯士，武弁冠。在陛列及鹵簿，服絳縠單衣。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
	陛下甲僕射主事吏將騎、廷上五牛旗假使虎賁，在陛列及備鹵簿，服錦文衣，武冠，鶡尾。陛長，假銅印，墨綬。旄頭。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
	羽林在陛列及備鹵簿，服絳科單衣，上著韋畫要襦。假旄頭。
</p>
<p class="em2" id="p127"><a class="gg-link" href="#p127" onclick="return changeColor(this);"></a>
	舉輦跡禽前驅由基強弩司馬、守陵虎賁，佩武猛都尉以上印者，假青綬。別部司馬以下，假墨綬。守陵虎賁，給絳科單衣，武冠。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
	殿中冗從虎賁、殿中虎賁、及守陵者持鈒戟冗從虎賁，佩武猛都尉以下印者，假青綬。別部司馬以下，假墨綬。絳科單衣，<span class="jiaozhusup">據本志前後文例，「絳科單衣」上當脫「給」字。</span>武冠。
</p>
<p class="em2" id="p129"><a class="gg-link" href="#p129" onclick="return changeColor(this);"></a>
	持椎斧武騎虎賁、五騎傳詔虎賁、殿中羽林及守陵者太官尚食虎賁、稱飯宰人、諸宮尚食虎賁，佩武猛都尉以上印者，假青綬。別部司馬以下，假墨綬。給絳褠，武冠。其在陛列及備鹵簿，五騎虎賁，服錦文衣，鶡尾。宰人服離支衣。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
	黃門鼓吹、及釘官僕射、黃門鼓吹史主事、諸官鼓吹、尚書廊下都坐門下守閤、殿中威儀騶、虎賁常直殿黃雲龍門者、門下左右部虎賁羽林騶、給傳事者諸導騶、門下中書守閤，給絳褠，武冠。南書門下虎賁羽林騶、蘭臺五曹節藏射廊下守閤、威儀、發符騶、都水使者黃沙廊下守閤、謁者、錄事、威儀騶、河隄謁者騶、諸官謁者騶，絳褠，武冠。給其衣服，自如故事。大誰士皁科單衣，樊噲冠。衛士墨布褠，卻敵冠。凡此前眾職，江左多不備，又多闕朝服。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
	諸應給朝服佩玉，而不在京都者給朝服，非護烏丸羌夷戎蠻諸校尉以上及刺史、西域戊己校尉，皆不給佩玉。其來朝會，權時假給，會罷輸還。凡應朝服者，而官不給，聽自具之。諸假印綬而官不給鞶囊者，得自具作。其但假印不假綬者，不得佩綬。
</p>
<p class="em2" id="p132"><a class="gg-link" href="#p132" onclick="return changeColor(this);"></a>
	鞶，古制也。漢代著鞶囊者，側在腰間。或謂之傍囊，或謂之綬囊。然則以此囊盛綬也。或盛或散，各有其時乎。
</p>
<p class="em2" id="p133"><a class="gg-link" href="#p133" onclick="return changeColor(this);"></a>
	朝服一具，冠幘各一，絳緋袍、皁緣中單衣領袖各一領，革帶袷袴各一，舄、袜各一量，簪導餉自副。四時朝服者，加絳絹黃緋青緋皁緋袍單衣各一領；五時朝服者，加給白絹袍單衣一領。
</p>
<p class="em2" id="p134"><a class="gg-link" href="#p134" onclick="return changeColor(this);"></a>
	諸受朝服，單衣七丈二尺，科單衣及褠五丈二尺，中衣絹五丈，緣皁一丈八尺，領袖練一匹一尺，絹七尺五寸。給袴練一丈四尺，縑二丈。袜布三尺。單衣及褠袷帶，縑各一段，長七尺。江左止給絹各有差。宋元嘉末，斷不復給，至今。山鹿、豽、柱豽、白豽、施毛狐白領、黃豹、斑白鼲子、渠搜裘、步搖、八䥖、蔽結、多服蟬、明中、欋白，又諸織成衣帽、錦帳、純金銀器、雲母從廣一寸以上物者，皆爲禁物。
</p>
<p class="em2" id="p135"><a class="gg-link" href="#p135" onclick="return changeColor(this);"></a>
	諸在官品令第二品以上，其非禁物，皆得服之。第三品以下，加不得服三䥖以上、蔽結、爵叉、假真珠翡翠校飾纓佩、雜采衣、杯文綺、齊繡黼、𨮹離、褂袍。第六品以下，加不得服金䥖、綾、錦、錦繡、七緣綺、貂豽裘、金叉鐶鉺、及以金校飾器物、張絳帳。第八品以下，加不得服羅、紈、綺、縠，雜色真文。騎士卒百工人，加不得服大絳紫襈、假結、真珠璫珥、犀、玳瑁、越疊、以銀飾器物、張帳、乘犢車，履色無過綠、青、白。奴婢衣食客，加不得服白幘、蒨、絳、金黃銀叉、鐶、鈴、𨮹、鉺，履色無過純青。諸去官及薨卒不祿物故，家人所服，皆得從故官之例。諸王皆不得私作禁物，及罽碧校鞍，珠玉金銀錯刻鏤彫飾無用之物。
</p>
<p class="em2" id="p136"><a class="gg-link" href="#p136" onclick="return changeColor(this);"></a>
	天子坐漆床，居朱屋。史臣按左傳，丹桓宮之楹。何休注公羊，亦有朱屋以居。所從來久矣。漆床亦當是漢代舊儀，而漢儀不載。尋所以必朱必漆者，其理有可言焉。夫珍木嘉樹，其品非一，莫不植根深岨，致之未易。藉地廣之資，因人多之力，則役苦費深，爲敝滋重。是以上古聖王，采椽不斲，斲之則懼刻桷彫楹，莫知其限也。哲人縣鑑微遠，杜漸防萌，知采椽不愜後代之心，不斲不爲將來之用，故加朱施漆，以傳厥後。散木凡材，皆可入用。遠探幽旨，將在斯乎。
</p>
<p class="em2" id="p137"><a class="gg-link" href="#p137" onclick="return changeColor(this);"></a>
	殿屋之爲圓淵方井兼植荷華者，以厭火祥也。
</p>
<p class="em2" id="p138"><a class="gg-link" href="#p138" onclick="return changeColor(this);"></a>
	古者貴賤皆執笏，其有事則搢之於腰帶，所謂搢紳之士者，搢笏而垂紳帶也。紳垂三尺。笏者有事則書之，故常簪筆，今之白筆，是其遺象。三臺五省二品文官簪之。王公侯伯子男卿尹及武官不簪。加內侍位者，乃簪之。手板，則古笏矣。尚書令、僕射、尚書手板頭復有白筆，以紫皮裹之，名笏。朝服肩上有紫生袷囊，綴之朝服外，俗呼曰紫荷。或云漢代以盛奏事，負荷以行，未詳也。
</p>
<p class="em2" id="p139"><a class="gg-link" href="#p139" onclick="return changeColor(this);"></a>
	魏文帝黃初三年，詔賜漢太尉楊彪几杖，待以客禮。延請之日，使挾杖入朝。又令著鹿皮冠。彪辭讓，不聽。乃使服布單衣皮弁以見。傅玄子曰：「漢末王公名士，多委王服，以幅巾爲雅。是以袁紹、崔鈞之徒，雖爲將帥，皆著㡘巾。」
</p>
<p class="em2" id="p140"><a class="gg-link" href="#p140" onclick="return changeColor(this);"></a>
	魏武以天下凶荒，資財乏匱，擬古皮弁，裁縑帛以爲𢂿，合乎簡易隨時之義，以色別其貴賤。本施軍飾，非爲國容也。徐爰曰：「俗說𢂿本未有歧，荀文若巾之，行觸樹枝成歧，謂之爲善，因而弗改。」通以爲慶弔服。巾以葛爲之，形如𢂿，而橫著之，古尊卑共服也。故漢末妖賊以黃爲巾，時謂之「黃巾賊」。今國子太學生冠之，服單衣以爲朝服，執一卷經以代手板。居士野人，皆服巾焉。
</p>
<p class="em2" id="p141"><a class="gg-link" href="#p141" onclick="return changeColor(this);"></a>
	徐爰曰：「帽名猶冠也。義取於蒙覆其首。其本纚也。古者有冠無幘，冠下有纚，以繒爲之。後世施幘於冠，因裁纚爲帽。自乘輿宴居，下至庶人無爵者，皆服之。」史臣案晉成帝咸和九年制，聽尚書八座丞郎、門下三省侍郎乘車白帢低幘出入掖門。又二宮直官著烏紗𢂿。然則士人宴居，皆著帢矣。而江左時野人已著帽，士人亦往往而然，但其頂圓耳。後乃高其屋云。
</p>
<p class="em2" id="p142"><a class="gg-link" href="#p142" onclick="return changeColor(this);"></a>
	古者人君有朝服，有祭服，有宴服，有弔服。弔服皮弁疑衰，今以單衣黑幘爲宴會服，拜陵亦如之。以單衣白裌爲弔服，修敬尊秩亦服之也。單衣，古之深衣也。今單衣裁製與深衣同，唯絹帶爲異。深衣絹帽以居喪。單衣素帢以施吉。
</p>
<p class="em2" id="p143"><a class="gg-link" href="#p143" onclick="return changeColor(this);"></a>
	晉武帝泰始三年，詔太宰安平王孚服侍中之服，賜大司馬義陽王望袞冕之服。四年，又詔趙、樂安、燕王服散騎常侍之服。十年，賜彭城王袞冕之服。
</p>
<p class="em2" id="p144"><a class="gg-link" href="#p144" onclick="return changeColor(this);"></a>
	僞楚桓玄將篡，亦加安帝母弟太宰琅邪王袞冕服。
</p>
<p class="em2" id="p145"><a class="gg-link" href="#p145" onclick="return changeColor(this);"></a>
	宋興以來，王公貴臣加侍中、散騎常侍，乃得服貂璫也。
</p>
<p class="em2" id="p146"><a class="gg-link" href="#p146" onclick="return changeColor(this);"></a>
	宋孝武孝建元年，丞相南郡王義宣，二年，雍州刺史武昌王渾，又有異圖。世祖嫌侯王強盛，欲加減削。其年十月己未，大司馬江夏王義恭、驃騎大將軍竟陵王誕表改革諸王車服制度，凡九條，表在義恭傳。上因諷有司更增廣條目。奏曰：「車服以庸，虞書茂典；名器慎假，春秋明誡。是以尚方所制，禁嚴漢律，諸侯竊服，雖親必罪。自頃以來，下僭彌盛。器服裝飾，樂舞音容，通於王公，達于眾庶。上下無辨，民志靡一。<span class="jiaozhusup">「民」各本並作「人」，蓋後人避唐諱追改，今據江夏王義恭傳改回。</span>今表之所陳，實允禮度。九條之格，猶有未盡，謹共附益，凡二十四條。聽事不得南向坐，施帳并𢃕。蕃國官正冬不得跣登國殿，及夾侍國師傳令及油戟。公主王妃傳令，不得朱服。輿不得重杠。鄣扇不得雉尾。劍不得鹿盧形。槊毦不得孔雀白鷩。夾轂隊不得絳襖。平乘誕馬不得過二匹。胡伎不得綵衣。舞伎正冬著褂衣，不得莊面蔽花。正冬會不得鐸舞、杯柈舞。長蹻伎、䞬舒、丸劍、博山伎、緣大橦伎、升五案伎，自非正冬會奏舞曲，不得舞。諸妃主不得著袞帶。信幡，非臺省官悉用絳。郡縣內史相及封內官長，於其封君，既非在三，罷官則不復追敬，不合稱臣，正宜上下官敬而已。諸鎮常行，車前後不得過六隊，白直夾轂，不在其限。刀不得過銀銅爲裝。<span class="jiaozhusup">各本並脫「銀」字，據江夏王義恭傳補。</span>諸王女封縣主、諸王子孫襲封王王之妃及封侯者夫人行，<span class="jiaozhusup">「襲封王王之妃」，義恭傳及通鑑宋孝武帝孝建二年胡三省注並不疊「王」字，是。按此皆言縣主、襲封王之妃、列侯妻不得用鹵簿，不當疊「王」字。</span>並不得鹵簿。諸王子繼體爲王者，婚葬吉凶，<span class="jiaozhusup">「葬」各本作「姻」，據江夏王義恭傳改。</span>悉依諸國公侯之禮，不得同皇弟皇子。車輿不得油幢，軺車不在其限。平乘舫皆平兩頭作露平形，不得擬像龍舟，悉不得朱油。帳𨪋不得作五花及豎筍形。若先有器物者，悉輸送臺臧。書到後二十日期，若有竊玩犯禁者，及統司無舉糾，並臨時議罪。」詔可。
</p>
<p class="em2" id="p147"><a class="gg-link" href="#p147" onclick="return changeColor(this);"></a>
	車前五百者，卿行旅從，五百人爲一旅。漢氏一統，故去其人，留其名也。
</p>
<p class="em2" id="p148"><a class="gg-link" href="#p148" onclick="return changeColor(this);"></a>
	宋孝武孝建二年十一月乙巳，有司奏：「侍中祭酒何偃議：『自今臨軒，乘輿法服，燾華蓋，登殿宜依廟齋以夾御，侍中、常侍夾扶上殿，及應爲王公興，又夾扶，畢，還本位。』求詳議。」曹郎中徐爰參議：「宜如省所稱，以爲永准。」詔可。
</p>
<p class="em2" id="p149"><a class="gg-link" href="#p149" onclick="return changeColor(this);"></a>
	孝建三年五月壬戌，有司奏：「案漢胡廣、蔡邕並云古者諸侯貳車九乘，秦滅六國，兼其車服，故王者大駕屬車八十一乘。尚書、御史乘之。最後一車，懸豹尾。法駕則三十六乘。檢晉江左逮至于今，乘輿出行，副車相承五乘。」尚書令建平王宏參議：「八十一乘，義兼九國，三十六乘無所准，並不出經典。自邕、廣傳說，又是從官所乘，非帝者副車正數。江左五乘，儉不中禮。案周官云：『上公九命，貳車九乘。侯伯七命，車七乘。子男五命，車五乘。』然則帝王十二乘。」詔可。
</p>
<p class="em2" id="p150"><a class="gg-link" href="#p150" onclick="return changeColor(this);"></a>
	大明元年九月丁未朔，有司奏：「未有皇太后出行副車定數，下禮官議正。」博士王燮之議：「周禮，后六服五路之數，悉與王同，則副車之制，不應獨異。又記云：『古者后立六宮、三夫人、九嬪、二十七世婦、八十一御妻，以聽天下之內治。』『天子立六官、三公、九卿、二十七大夫、八十一元士，以聽天下之外治。』鄭注云：『后象王立六宮而居之，亦正寢一，燕寢五。』推所立每與王同，禮無降亦明矣。皇太后既禮均至極，彌不應殊。謂並應同十二乘。」通關爲允。詔可。
</p>
<p class="em2" id="p151"><a class="gg-link" href="#p151" onclick="return changeColor(this);"></a>
	大明四年正月戊辰，尚書左丞荀萬秋奏：「籍田儀注，『皇帝冠通天冠，朱紘，青介幘，衣青紗袍。侍中陪乘，奉車郎秉轡。』案漢輿服志曰：『通天冠，乘輿常服也。』若斯豈可以常服降千畝邪？禮記曰：『昔者天子爲籍千畝，冕而朱紘，躬秉耒耜。』鄭玄注周官司服曰：『六服同冕』，尊故也。時服雖變，冕制不改。又潘岳籍田賦云：『常伯陪乘，太僕秉轡。』推此，輿駕籍田，宜冠冕，璪十二旒，朱紘，黑介幘，衣青紗袍。常伯陪乘，太僕秉轡。宜改儀注，一遵二禮以爲定儀。」詔可。
</p>
<p class="em2" id="p152"><a class="gg-link" href="#p152" onclick="return changeColor(this);"></a>
	大明四年正月己卯，有司奏：「南郊親奉儀注，皇帝初著平天冠，火龍黼黻之服。還，變通天冠，絳紗袍。廟祠親奉，舊儀，皇帝初服與郊不異，而還變著黑介幘，單衣即事，乖體。謂宜同郊還，亦變著通天冠，絳紗袍。又舊儀乘金根車。今五路既備，依禮玉路以祀，亦宜改金根車爲玉路。」詔可。
</p>
<p class="em2" id="p153"><a class="gg-link" href="#p153" onclick="return changeColor(this);"></a>
	大明六年八月壬戌，有司奏：「漢儀注<span class="jiaozhusup">各本並訛「漢注儀」。按後漢衛宏撰漢舊儀，隋書經籍志著錄四卷。漢舊儀本有注，故魏、晉人引漢舊儀，亦稱漢儀注。「漢注儀」當是「漢儀注」之誤。今訂正。</span>『大駕鹵簿，公卿奉引，大將軍參乘，太僕卿御。法駕，侍中參乘，奉車郎御』。晉氏江左，大駕未立，故郊祀用法駕，宗廟以小駕。至於儀服，二駕不異。拜陵，御服單衣幘，百官陪從，朱衣而已，亦謂之小駕，名實乖舛。考尋前記，大駕上陵，北郊。周禮宗廟於昊天有降，宜以大駕郊祀，法駕祠廟，小駕上陵，如爲從序。今改祠廟爲法駕鹵簿，其軍幢多少，臨時配之。至尊乘玉路，以金路象路革路木路小輦輪御軺衣書等車爲副。其餘並如常儀。」詔可。
</p>
<p class="em2" id="p154"><a class="gg-link" href="#p154" onclick="return changeColor(this);"></a>
	大明七年二月甲寅，輿駕巡南豫、兗二州，冕服，御玉路，辭二廟。改服通天冠，御木路，建大麾，備春蒐之典。
</p>
<p class="em2" id="p155"><a class="gg-link" href="#p155" onclick="return changeColor(this);"></a>
	明帝泰始四年五月甲戌，尚書令建安王休仁參議：「天子之子，與士齒讓，達於辟雍，無生而貴者也。既命而尊，禮同上公。周制五等，車服相涉，公降王者，一等而已。王以金路賜同姓諸侯，象及革木，以賜異姓侯伯，在朝卿士，亦準斯禮。按如此制，則東宮應乘金路。自晉武過江，禮儀疏舛，王公以下，車服卑雜；唯有東宮，禮秩崇異，上次辰極，下絕侯王。而皇太子乘石山安車，義不見經，事無所出。禮所謂金、玉路者，正以金玉飾輅諸末耳。左右前後，同以漆畫。秦改周輅，制爲金根，通以金薄，周匝四面。漢、魏、二晉，因循莫改。逮于大明，始備五輅。金玉二制，並類金根，造次瞻睹，殆無差別。若錫之東儲，於禮嫌重，非所以崇峻陛級，表示等威。且春秋之義，降下以兩，臣子之義，宜從謙約。謂東宮車服，宜降天子二等，驂駕四馬，乘象輅，降龍碧旂九葉。進不斥尊，退不逼下，沿古酌時，於禮爲衷。」詔可。
</p>
<p class="em2" id="p156"><a class="gg-link" href="#p156" onclick="return changeColor(this);"></a>
	泰始四年八月甲寅，<span class="jiaozhusup">按是年八月甲戌朔，無甲寅。</span>詔曰：「車服之飾，象數是遵。故盛皇留範，列聖垂制。朕近改定五路，酌古代今，修成六服，沿時變禮。所施之事，各有條敘。便可付外，載之典章。朕以大冕純玉繅，玄衣黃裳，乘玉輅，郊祀天，宗祀明堂。又以法冕五綵繅，玄衣絳裳，乘金路，祀太廟，元正大會諸侯。又以飾冠冕四綵繅，紫衣紅裳，乘象輅，小會宴饗，餞送諸侯，臨軒會王公。又以繡冕三綵繅，朱衣裳，乘革路，征伐不賓，講武校獵。又以紘冕二綵繅，<span class="jiaozhusup">「紘」各本並作「宏」，通典禮典作「紘」，今正作「紘」。「繅」各本作「繒」。孫虨宋書考論云：「繒當為繅。」按孫說是，今改正。</span>青衣裳，乘木輅，耕稼，饗國子。又以通天冠，朱紗袍，爲聽政之服。」
</p>
<p class="em2" id="p157"><a class="gg-link" href="#p157" onclick="return changeColor(this);"></a>
	泰始六年正月戊辰，有司奏：「被敕皇太子正冬朝賀，<span class="jiaozhusup">各本並脫「冬」字，據通典禮典補。又「賀」字各本並作「駕」，據通典禮典改。</span>合著袞冕九章衣不？」儀曹郎丘仲起議：「案周禮，公自袞冕以下。鄭注：『袞冕以至卿大夫之玄冕，皆其朝聘天子之服也。』伏尋古之上公，尚得服袞以朝。皇太子以儲副之尊，率土瞻仰。愚謂宜式遵盛典，服袞冕九旒以朝賀。」兼左丞陸澄議：「服冕以朝，實著經典。秦除六冕之制，至漢明帝始與諸儒還備古章。自魏、晉以來，宗廟行禮之外，不欲令臣下服袞冕，故位公者，每加侍官。今皇太子承乾作副，禮絕群后，宜遵聖王之盛典，革近代之陋制。臣等參議，依禮，皇太子元正朝賀，應服袞冕九章衣。以仲起議爲允。撰載儀注。」詔可。
</p>
<p class="em2" id="p158"><a class="gg-link" href="#p158" onclick="return changeColor(this);"></a>
	後廢帝即位，尊所生陳貴妃爲皇太妃，輿服一如晉孝武太妃故事。唯省五牛旗及赤旂。
</p>
<br/>
</div></body></html>