<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋書-卷二十一・志第十一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷二十一・志第十一</h1><hr/></div>
<div class="section" id="title-1"><h2>
	樂三
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	但歌四曲，出自漢世。無弦節，作伎，最先一人倡，三人和。魏武帝尤好之。時有宋容華者，清徹好聲，善倡此曲，當時特妙。自晉以來，不復傳，遂絕。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	相和，漢舊歌也。絲竹更相和，執節者歌。本一部，魏明帝分爲二，更遞夜宿。本十七曲，朱生、宋識、列和等復合之爲十三曲。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	相和
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	駕六龍　　氣出倡　　武帝詞
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	駕六龍乘風而行，行四海外。路下之八邦，歷登高山，臨谿谷，乘雲而行，行四海外，東到泰山。仙人玉女，下來翱游，驂駕六龍，飲玉漿，河水盡，不東流。解愁腹，飲玉漿。奉持行，東到蓬萊山。上至天之門。玉闕下，<span class="jiaozhusup">「玉闕」三朝本作「王闕」，北監本、毛本、殿本、局本作「玉關」，並訛。樂府詩集二六作「玉闕」，是。今據改。</span>引見得入，赤松相對，四面顧望，視正焜煌。開王心正興，其氣百道至，傳告無窮。閉其口，但當愛氣，壽萬年。東到海，與天連。神仙之道，出窈入冥。常當專之，心恬憺無所愒欲，閉門坐自守，天與期氣。願得神之人，乘駕雲車，驂駕白鹿，上到天之門，來賜神之藥。跪受之，敬神齊。當如此，道自來。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	華陰山，自以爲大，高百丈，浮雲爲之蓋。仙人欲來，出隨風，列之雨。吹我洞簫鼓瑟琴，何誾誾，酒與歌戲。今日相樂誠爲樂，玉女起，起舞移數時。鼓吹一何嘈嘈，從西北來時，仙道多駕煙，乘雲駕龍，鬱何蓩蓩。遨游八極，乃到崑崙之山，西王母側。神仙金止玉亭，來者爲誰？赤松王喬，乃德旋之門。樂共飲食到黃昏，多駕合坐，萬歲長宜子孫。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	游君山，甚爲真，磪磈砟硌，爾自爲神。乃到王母臺，金階玉爲堂，芝草生殿旁。東西廂，客滿堂。主人當行觴，坐者長壽遽何央。長樂甫始宜孫子，常願主人增年，與天相守。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	厥初生　　精列　　武帝詞
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	厥初生，造化之陶物，莫不有終期。莫不有終期，聖賢不能免，何爲懷此憂。願螭龍之駕，思想崑崙居。思想崑崙居，見期於迂怪，志意在蓬萊。志意在蓬萊，周孔聖徂落，會稽以墳丘。會稽以墳丘，陶陶誰能度，君子以弗憂。年之暮，奈何，過時時來微。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	江南可採蓮　　江南　　古詞
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	江南可採蓮，蓮葉何田田。魚戲蓮葉間，魚戲蓮葉東，魚戲蓮葉西，魚戲蓮葉南，魚戲蓮葉北。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	天地間　　度關山　　武帝詞
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	天地間，人爲貴。立君牧民，爲之軌則。車轍馬跡，經緯四極。絀陟幽明，黎庶繁息。於鑠賢聖，總統邦域，封建五爵，井田刑獄。有燔丹書，無普赦贖。皋陶甫刑，何有失職。嗟哉後世，改制易律，勞民爲君，役賦其力。舜漆食器，畔者十國；不及唐堯，採椽不斲。世歎伯夷，欲以厲俗。侈惡之大，儉爲恭德。許由推讓，豈有訟曲。兼愛尚同，疏者爲戚。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	東光乎　　東光乎　　古詞
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	東光乎！倉梧何不乎！倉梧多腐粟，無益諸軍糧。諸軍游蕩子，蚤行多悲傷。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	登山有遠望　　十五　　文帝詞
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	登山而遠望，谿谷多所有。楩柟千餘尺，眾草之盛茂。華葉燿人目，五色難可紀。雉雊山雞鳴，虎嘯谷風起。號羆當我道，狂顧動牙齒。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	惟漢二十二世　　薤露　　武帝詞
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	惟漢二十二世，所任誠不良。沐猴而冠帶，智小而謀強。猶豫不敢斷，因狩執君王。白虹爲貫日，己亦先受殃。賊臣持國柄，殺主滅宇京。蕩覆帝基業，宗廟以燔喪。播越西遷移，號泣而且行。瞻彼洛城郭，微子爲哀傷。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	關東有義士　　蒿里行　　武帝詞
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	關東有義士，興兵討群凶。初期會孟津，乃心在咸陽。軍合力不齊，躊躇而雁行。勢利使人爭，嗣還自相戕。淮南弟稱號，刻璽於北方。鎧甲生蟣蝨，萬姓以死亡。白骨露於野，千里無雞鳴。生民百遺一，念之絕人腸。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	對酒歌太平時　　對酒　　武帝詞
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	對酒歌，太平時，吏不呼門。王者賢且明，宰相股肱皆忠良，咸禮讓，民無所爭訟。三年耕有九年儲，倉穀滿盈，斑白不負戴。雨澤如此，五穀用成。郤走馬以糞其土田。爵公侯伯子男，咸愛其民，以黜陟幽明，子養有若父與兄。犯禮法，輕重隨其刑。路無拾遺之私，囹圄空虛，冬節不斷人。耄耋皆得以壽終，恩德廣及草木昆蟲。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	雞鳴高樹顛　　雞鳴　　古詞
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	雞鳴高樹顛，狗吠深宮中。蕩子何所之，天下方太平。刑法非有貸，柔協正亂名。黃金爲君門，璧玉爲軒闌堂。上有雙尊酒，作使邯鄲倡。劉玉碧青甓，後出郭門王。舍後有方池，池中雙鴛鴦。鴛鴦七十二，羅列自成行。鳴聲何啾啾，聞我殿東箱。兄弟四五人，皆爲侍中郎。五日一時來，觀者滿道傍。黃金絡馬頭，熲熲何煌煌。桃生露井上，李樹生桃傍，蟲來齧桃根，李樹代桃僵。樹木身相代，兄弟還相忘！
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	烏生八九子　　烏生　　古詞
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	烏生八九子，端坐秦氏桂樹間。唶我秦氏，家有游遨蕩子，工用睢陽強蘇合彈。左手持強彈，兩丸出入烏東西。唶我一丸即發中烏身，烏死魂魄飛揚上天。阿母生烏子時，乃在南山巖石間。唶我人民安知烏子處，蹊徑窈窕安從通。白鹿乃在上林西苑中，射工尚復得白鹿脯哺。唶我黃鵠摩天極高飛，後宮尚復得烹煮之。鯉魚乃在洛水深淵中，釣鉤尚得鯉魚口。唶我人民生各各有壽命，死生何須復道前後。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	平陵東　　平陵　　古詞
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	平陵東，松柏桐，不知何人劫義公。劫義公在高堂下，交錢百萬兩走馬。兩走馬，亦誠難，顧見追吏心中惻。心中惻，血出漉，歸告我家賣黃犢。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	棄故鄉<span class="jiazhu">亦在瑟調東西門行</span>　　陌上桑　　文帝詞
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	棄故鄉，離室宅，遠從軍旅萬里客。披荊棘，求阡陌，側足獨窘步，路局笮。虎豹嗥動，雞驚，禽失群，鳴相索。登南山，奈何蹈槃石，樹木叢生鬱差錯。寢蒿草，蔭松柏，涕泣雨面霑枕席。伴旅單，稍稍日零落，惆悵竊自憐，相痛惜。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	今有人　　陌上桑　　楚詞鈔
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	今有人，山之阿，被服薜荔帶女蘿。既含睇，又宜笑，子戀慕予善窈窕。乘赤豹，從文貍，辛夷車駕結桂旗。<span class="jiaozhusup">「辛夷」各本並作「新夷」，據楚辭九歌山鬼原文改。</span>被石蘭，帶杜衡，折芳拔荃遺所思。處幽室，終不見，天路險艱獨後來。表獨立，山之上，雲何容容而在下。杳冥冥，羌晝晦，東風飄颻神靈雨。風瑟瑟，木搜搜，思念公子徒以憂。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	駕虹蜺　　陌上桑　　武帝詞
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	駕虹蜺，乘赤雲，登彼九疑歷玉門。濟天漢，至崑崙，見西王母，謁東君。交赤松，及羨門，受要祕道愛精神。食芝英，飲醴泉，柱杖桂枝佩秋蘭。絕人事，游渾元，若疾風游欻飄飄。景未移，行數千，壽如南山不忘愆。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	清商三調歌詩　　荀勗撰舊詞施用者
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	平調周西　　短歌行　　武帝詞<span class="jiazhu">六解</span>
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	周西伯昌，懷此聖德，參分天下，而有其二。修奉貢獻，臣節不墜。崇侯讒之，是以拘繫。<span class="jiazhu">一解</span>後見赦原，賜之斧鉞，得使征伐。爲仲尼所稱，達及德行，猶奉事殷，論敘其美。<span class="jiazhu">二解</span>齊桓之功，爲霸之首，九合諸侯，一匡天下。一匡天下，不以兵車。正而不譎，其德傳稱。<span class="jiazhu">三解</span>孔子所歎，并稱夷吾，民受其恩。賜與廟胙，命無下拜。小白不敢爾，天威在顏咫尺。<span class="jiazhu">四解</span>晉文亦霸，躬奉天王。受賜珪瓚、秬鬯，肜弓、盧弓、矢千，虎賁三百人。<span class="jiazhu">五解</span>威服諸侯，師之者尊，八方聞之，名亞齊桓。河陽之會，詐稱周王，是以其名紛葩。<span class="jiazhu">六解</span>
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	秋風　　燕歌行　　文帝詞<span class="jiazhu">七解</span>
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	秋風蕭瑟天氣涼，草木搖落露爲霜。<span class="jiazhu">一解</span>群燕辭歸鵠南翔，<span class="jiaozhusup">「鵠」樂府詩集三二同。文選二七、玉臺新詠、藝文類聚一二作「雁」。</span>念君客游多思腸。<span class="jiazhu">二解</span>慊慊思歸戀故鄉，君何淹留寄它方。<span class="jiazhu">三解</span>賤妾煢煢守空房，憂來思君不敢忘。<span class="jiazhu">四解</span>不覺淚下霑衣裳，援瑟鳴弦發清商。<span class="jiazhu">五解</span>短歌微吟不能長，明月皎皎照我床。<span class="jiazhu">六解</span>星漢西流夜未央，牽牛織女遙相望，爾獨何辜限河梁。<span class="jiazhu">七解</span>
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	仰瞻　　短歌行　　文帝詞<span class="jiazhu">六解</span>
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	仰瞻帷幕，俯察几筵。其物如故，其人不存。<span class="jiazhu">一解</span>神靈倏忽，棄我遐遷。靡瞻靡恃，泣涕連連。<span class="jiazhu">二解</span>呦呦游鹿，銜草鳴麑。翩翩飛鳥，挾子巢棲。<span class="jiazhu">三解</span>我獨孤煢，懷此百離。憂心孔疚，莫我能知。<span class="jiazhu">四解</span>人亦有言，憂令人老。嗟我白髮，生一何早。<span class="jiazhu">五解</span>長吟永歎，懷我聖考。曰仁者壽，胡不是保。<span class="jiazhu">六解</span>
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	別日　　燕歌行　　文帝詞<span class="jiazhu">六解</span>
</p>
<p class="em2" id="p43"><a class="gg-link" href="#p43" onclick="return changeColor(this);"></a>
	別日何易會日難，山川悠遠路漫漫。<span class="jiazhu">一解</span>鬱陶思君未敢言，寄書浮雲往不還。<span class="jiazhu">二解</span>涕零雨面毀形顏，誰能懷憂獨不歎。<span class="jiazhu">三解</span>耿耿伏枕不能眠，披衣出戶步東西。<span class="jiazhu">四解</span>展詩清歌聊自寬，樂往哀來摧心肝。悲風清厲秋氣寒，羅帷徐動經秦軒。<span class="jiazhu">五解</span>仰戴星月觀雲間，飛鳥晨鳴，聲氣可憐，留連顧懷不自存。<span class="jiazhu">六解</span>
</p>
<p class="em2" id="p44"><a class="gg-link" href="#p44" onclick="return changeColor(this);"></a>
	對酒　　短歌行　　武帝詞<span class="jiazhu">六解</span>
</p>
<p class="em2" id="p45"><a class="gg-link" href="#p45" onclick="return changeColor(this);"></a>
	對酒當歌，人生幾何！譬如朝露，去日苦多。<span class="jiazhu">一解</span>慨當以慷，憂思難忘。以何解愁，唯有「杜康」。<span class="jiazhu">二解</span>青青子衿，悠悠我心。但爲君故，沈吟至今。<span class="jiazhu">三解</span>明明如月，何時可掇。憂從中來，不可斷絕。<span class="jiazhu">四解</span>呦呦鹿鳴，食野之苹。我有嘉賓，鼓瑟吹笙。<span class="jiazhu">五解</span>山不厭高，水不厭深。周公吐哺，天下歸心。<span class="jiazhu">六解</span>
</p>
<p class="em2" id="p46"><a class="gg-link" href="#p46" onclick="return changeColor(this);"></a>
	清調
</p>
<p class="em2" id="p47"><a class="gg-link" href="#p47" onclick="return changeColor(this);"></a>
	晨上　　秋胡行　　武帝詞
</p>
<p class="em2" id="p48"><a class="gg-link" href="#p48" onclick="return changeColor(this);"></a>
	晨上散關山，此道當何難！晨上散關山，此道當何難！牛頓不起，車墮谷間。坐槃石之上，彈五弦之琴，作爲清角韻，意中述煩。歌以言志，晨上散關山。<span class="jiazhu">一解</span>有何三老公，卒來在我傍。有何三老公，卒來在我傍。員揜被裘，似非恒人。謂卿云何，困苦以自怨，徨徨所欲，來到此間。歌以言志，有何三老公。<span class="jiazhu">二解</span>我居崑崙山，所謂者真人。我居崑崙山，所謂者真人。道深有可得。名山歷觀，遨游八極。枕石漱流飲泉。沈吟不決，遂上升天。歌以言志，我居崑崙山。<span class="jiazhu">三解</span>去去不可追，長恨相牽攀。去去不可追，長恨相牽攀。夜夜安得寐，惆悵以自憐。正而不譎，辭賦依因。經傳所過，西來所傳。歌以言志，去去不可追。<span class="jiazhu">四解。又本：晨<span class="jiazhu">＝</span>上<span class="jiazhu">＝</span>散<span class="jiazhu">＝</span>關<span class="jiazhu">＝</span>山<span class="jiazhu">＝</span>，此<span class="jiazhu">＝</span>道<span class="jiazhu">＝</span>當<span class="jiazhu">＝</span>何<span class="jiazhu">＝</span>難<span class="jiazhu">＝</span>。有<span class="jiazhu">＝</span>何<span class="jiazhu">＝</span>三<span class="jiazhu">＝</span>老<span class="jiazhu">＝</span>公<span class="jiazhu">＝</span>，卒<span class="jiazhu">＝</span>來<span class="jiazhu">＝</span>在<span class="jiazhu">＝</span>傍<span class="jiazhu">＝</span>。我<span class="jiazhu">＝</span>居<span class="jiazhu">＝</span>我<span class="jiazhu">＝</span>崑<span class="jiazhu">＝</span>崙<span class="jiazhu">＝</span>山<span class="jiazhu">＝</span>，所<span class="jiazhu">＝</span>謂<span class="jiazhu">＝</span>真<span class="jiazhu">＝</span>人<span class="jiazhu">＝</span>，去<span class="jiazhu">＝</span>不<span class="jiazhu">＝</span>可<span class="jiazhu">＝</span>追<span class="jiazhu">＝</span>，長<span class="jiazhu">＝</span>相<span class="jiazhu">＝</span>牽<span class="jiazhu">＝</span>攀<span class="jiazhu">＝</span>。</span><span class="jiaozhusup">各本作「長<span class="jiazhu">＝</span>相<span class="jiazhu">＝</span>牽<span class="jiazhu">＝</span>攀<span class="jiazhu">＝</span>」，局本作「長<span class="jiazhu">＝</span>長<span class="jiazhu">＝</span>相<span class="jiazhu">＝</span>牽<span class="jiazhu">＝</span>攀<span class="jiazhu">＝</span>」。按上文作「去去不可追，長恨相牽攀」，則此疑亦當作「長恨相牽攀」。又按古人凡重字，下一字可作二畫。石鼓文凡重字皆作二畫，蓋其濫觴。此篇每一字之下作二畫者，其讀法猶若音樂中之複奏。如本段讀法，自「晨上散關山」至「長恨相牽攀」前後八句，通段複一遍，又非每句或每字一複也。</span>
</p>
<p class="em2" id="p49"><a class="gg-link" href="#p49" onclick="return changeColor(this);"></a>
	北上　　苦寒行　　武帝詞<span class="jiazhu">六解</span>
</p>
<p class="em2" id="p50"><a class="gg-link" href="#p50" onclick="return changeColor(this);"></a>
	北上太<span class="jiazhu">＝</span>行<span class="jiazhu">＝</span>山<span class="jiazhu">＝</span>，艱<span class="jiazhu">＝</span>哉<span class="jiazhu">＝</span>何<span class="jiazhu">＝</span>巍<span class="jiazhu">＝</span>巍<span class="jiazhu">＝</span>。羊腸阪詰屈，車輪爲之摧。<span class="jiazhu">一解</span>樹木何蕭<span class="jiazhu">＝</span>瑟<span class="jiazhu">＝</span>，北<span class="jiazhu">＝</span>風<span class="jiazhu">＝</span>聲<span class="jiazhu">＝</span>正<span class="jiazhu">＝</span>悲<span class="jiazhu">＝</span>。熊羆對我蹲，虎豹夾道啼。<span class="jiazhu">二解</span>谿谷少<span class="jiazhu">＝</span>人<span class="jiazhu">＝</span>民<span class="jiazhu">＝</span>，雪<span class="jiazhu">＝</span>落<span class="jiazhu">＝</span>何<span class="jiazhu">＝</span>霏<span class="jiazhu">＝</span>霏<span class="jiazhu">＝</span>。延頸長歎息，遠行多所懷。<span class="jiazhu">三解</span>我心何<span class="jiazhu">＝</span>佛<span class="jiazhu">＝</span>鬱<span class="jiazhu">＝</span>，思<span class="jiazhu">＝</span>欲<span class="jiazhu">＝</span>一<span class="jiazhu">＝</span>東<span class="jiazhu">＝</span>歸<span class="jiazhu">＝</span>。水深橋梁絕，中道正裴回。<span class="jiazhu">四解</span>迷惑失<span class="jiazhu">＝</span>徑<span class="jiazhu">＝</span>路<span class="jiazhu">＝</span>，暝<span class="jiazhu">＝</span>無<span class="jiazhu">＝</span>所<span class="jiazhu">＝</span>宿<span class="jiazhu">＝</span>棲<span class="jiazhu">＝</span>。行行日以遠，人馬同時飢。<span class="jiazhu">五解</span>擔<span class="jiazhu">＝</span>囊<span class="jiazhu">＝</span>行<span class="jiazhu">＝</span>取<span class="jiazhu">＝</span>薪<span class="jiazhu">＝</span>，斧<span class="jiazhu">＝</span>冰<span class="jiazhu">＝</span>持<span class="jiazhu">＝</span>作<span class="jiazhu">＝</span>糜<span class="jiazhu">＝</span>。悲彼東山詩，悠悠使我哀。<span class="jiazhu">六解</span>
</p>
<p class="em2" id="p51"><a class="gg-link" href="#p51" onclick="return changeColor(this);"></a>
	願登　　　秋胡行　　武帝詞<span class="jiazhu">五解</span>
</p>
<p class="em2" id="p52"><a class="gg-link" href="#p52" onclick="return changeColor(this);"></a>
	願<span class="jiazhu">＝</span>登<span class="jiazhu">＝</span>泰<span class="jiazhu">＝</span>華<span class="jiazhu">＝</span>山<span class="jiazhu">＝</span>，神<span class="jiazhu">＝</span>人<span class="jiazhu">＝</span>共<span class="jiazhu">＝</span>遠<span class="jiazhu">＝</span>游<span class="jiazhu">＝</span>。經歷崑崙山，到蓬萊。飄颻八極，與神人俱。思得神藥，萬歲爲期。歌以言志，願登泰華山。<span class="jiazhu">一解</span>天<span class="jiazhu">＝</span>地<span class="jiazhu">＝</span>何<span class="jiazhu">＝</span>長<span class="jiazhu">＝</span>久<span class="jiazhu">＝</span>，人<span class="jiazhu">＝</span>道<span class="jiazhu">＝</span>居<span class="jiazhu">＝</span>之<span class="jiazhu">＝</span>短<span class="jiazhu">＝</span>。世言伯陽，殊不知老，赤松王喬，亦云得道。得之未聞，庶以壽考。歌以言志，天地何長久！<span class="jiazhu">二解</span>明<span class="jiazhu">＝</span>明<span class="jiazhu">＝</span>日<span class="jiazhu">＝</span>月<span class="jiazhu">＝</span>光<span class="jiazhu">＝</span>，何<span class="jiazhu">＝</span>所<span class="jiazhu">＝</span>不<span class="jiazhu">＝</span>光<span class="jiazhu">＝</span>昭<span class="jiazhu">＝</span>。二儀合聖化，貴者獨人不。萬國率土，莫非王臣。仁義爲名，禮樂爲榮。歌以言志，明明日月光。<span class="jiazhu">三解</span>四<span class="jiazhu">＝</span>時<span class="jiazhu">＝</span>更<span class="jiazhu">＝</span>逝<span class="jiazhu">＝</span>去<span class="jiazhu">＝</span>，晝<span class="jiazhu">＝</span>夜<span class="jiazhu">＝</span>以<span class="jiazhu">＝</span>成<span class="jiazhu">＝</span>歲<span class="jiazhu">＝</span>。大人先天，而天弗違。不戚年往，世憂不治。存亡有命，慮之爲蚩。歌以言志，四時更逝去。<span class="jiazhu">四解</span>戚<span class="jiazhu">＝</span>戚<span class="jiazhu">＝</span>欲<span class="jiazhu">＝</span>何<span class="jiazhu">＝</span>念<span class="jiazhu">＝</span>，歡<span class="jiazhu">＝</span>笑<span class="jiazhu">＝</span>意<span class="jiazhu">＝</span>所<span class="jiazhu">＝</span>之<span class="jiazhu">＝</span>。盛壯智惠，殊不再來。愛時進趣，將以惠誰。氾氾放逸，亦同何爲。歌以言志，戚戚欲何念？<span class="jiazhu">五解</span>
</p>
<p class="em2" id="p53"><a class="gg-link" href="#p53" onclick="return changeColor(this);"></a>
	上謁　　董桃行　　古詞<span class="jiazhu">五解</span>
</p>
<p class="em2" id="p54"><a class="gg-link" href="#p54" onclick="return changeColor(this);"></a>
	吾欲上謁從高山，山頭危嶮大難。遙望五嶽端，黃金爲闕，班璘。但見芝草，葉落紛紛。<span class="jiazhu">一解</span>百鳥集，來如煙。山獸紛綸，麟辟邪其端。從雞聲鳴，但見山獸援戲相拘攀。<span class="jiazhu">二解</span>小復前行玉堂，未心懷流還。傳教出門來，門外人何求？所言欲從聖道，求一得命延。<span class="jiazhu">三解</span>教敕凡吏受言，采取神藥若木端。白兔長跪擣藥蝦蟆丸，奉上陛下一玉柈，服此藥可得即仙。<span class="jiazhu">四解</span>服爾神藥，無不歡喜。陛下長生老壽，四面肅肅稽首，天神擁護左右，陛下長與天相保守。<span class="jiazhu">五解</span>
</p>
<p class="em2" id="p55"><a class="gg-link" href="#p55" onclick="return changeColor(this);"></a>
	蒲生　　塘上行　　武帝詞<span class="jiaozhusup">玉臺新詠、藝文類聚四一謂甄后所作。</span><span class="jiazhu">五解</span>
</p>
<p class="em2" id="p56"><a class="gg-link" href="#p56" onclick="return changeColor(this);"></a>
	蒲<span class="jiazhu">＝</span>生<span class="jiazhu">＝</span>我<span class="jiazhu">＝</span>池<span class="jiazhu">＝</span>中<span class="jiazhu">＝</span>，其葉何離離。傍能行儀儀，莫能縷自知。眾口鑠黃金，使君生別離。<span class="jiazhu">一解</span>念<span class="jiazhu">＝</span>君<span class="jiazhu">＝</span>去<span class="jiazhu">＝</span>我<span class="jiazhu">＝</span>時<span class="jiazhu">＝</span>，獨愁常苦悲。想見君顏色，感結傷心脾。今悉夜夜愁不寐。<span class="jiazhu">二解</span>莫<span class="jiazhu">＝</span>用<span class="jiazhu">＝</span>豪<span class="jiazhu">＝</span>賢<span class="jiazhu">＝</span>故<span class="jiazhu">＝</span>，棄捐素所愛；莫用魚肉貴，棄捐葱與薤；莫用麻枲賤，棄捐菅與蒯。<span class="jiazhu">三解</span>倍<span class="jiazhu">＝</span>恩<span class="jiazhu">＝</span>者<span class="jiazhu">＝</span>苦<span class="jiazhu">＝</span>栝<span class="jiazhu">＝</span>，蹶船常苦沒。教君安息定，慎莫致倉卒。念與君一共離別，亦當何時共坐復相對。<span class="jiazhu">四解</span>出<span class="jiazhu">＝</span>亦<span class="jiazhu">＝</span>復<span class="jiazhu">＝</span>苦<span class="jiazhu">＝</span>愁<span class="jiazhu">＝</span>，入亦復苦愁。邊地多悲風，樹木何蕭蕭。今日樂相樂，延年壽千秋。<span class="jiazhu">五解</span>
</p>
<p class="em2" id="p57"><a class="gg-link" href="#p57" onclick="return changeColor(this);"></a>
	悠悠　　苦寒行　　明帝詞<span class="jiazhu">五解</span>
</p>
<p class="em2" id="p58"><a class="gg-link" href="#p58" onclick="return changeColor(this);"></a>
	悠<span class="jiazhu">＝</span>悠<span class="jiazhu">＝</span>發<span class="jiazhu">＝</span>洛<span class="jiazhu">＝</span>都<span class="jiazhu">＝</span>，荓<span class="jiazhu">＝</span>我<span class="jiazhu">＝</span>征<span class="jiazhu">＝</span>東<span class="jiazhu">＝</span>行<span class="jiazhu">＝</span>。征行彌二旬，屯吹龍陂城。<span class="jiazhu">一解</span>顧觀故<span class="jiazhu">＝</span>壘<span class="jiazhu">＝</span>處<span class="jiazhu">＝</span>，皇<span class="jiazhu">＝</span>祖<span class="jiazhu">＝</span>之<span class="jiazhu">＝</span>所<span class="jiazhu">＝</span>營<span class="jiazhu">＝</span>。屋室若平昔，棟宇無邪傾。<span class="jiazhu">二解</span>奈何我<span class="jiazhu">＝</span>皇<span class="jiazhu">＝</span>祖<span class="jiazhu">＝</span>，潛<span class="jiazhu">＝</span>德<span class="jiazhu">＝</span>隱<span class="jiazhu">＝</span>聖<span class="jiazhu">＝</span>形<span class="jiazhu">＝</span>。雖沒而不朽，書貴垂休名。<span class="jiazhu">三解</span>光光我<span class="jiazhu">＝</span>皇<span class="jiazhu">＝</span>祖<span class="jiazhu">＝</span>，軒<span class="jiazhu">＝</span>燿<span class="jiazhu">＝</span>同<span class="jiazhu">＝</span>其<span class="jiazhu">＝</span>榮<span class="jiazhu">＝</span>。遺化布四海，八表以肅清。<span class="jiazhu">四解</span>雖有吳<span class="jiazhu">＝</span>蜀<span class="jiazhu">＝</span>寇<span class="jiazhu">＝</span>，春<span class="jiazhu">＝</span>秋<span class="jiazhu">＝</span>足<span class="jiazhu">＝</span>燿<span class="jiazhu">＝</span>兵。徒悲我皇祖，不永享百齡。賦詩以寫懷，伏軾淚霑纓。<span class="jiazhu">五解</span>
</p>
<p class="em2" id="p59"><a class="gg-link" href="#p59" onclick="return changeColor(this);"></a>
	瑟調朝日　　善哉行　　文帝詞<span class="jiazhu">五解</span>
</p>
<p class="em2" id="p60"><a class="gg-link" href="#p60" onclick="return changeColor(this);"></a>
	朝日樂相樂，酣飲不知醉。悲弦激新聲，長笛吐清氣。<span class="jiazhu">一解</span>弦歌感人腸，四坐皆歡說。寥寥高堂上，涼風入我室。<span class="jiazhu">二解</span>持滿如不盈，有德者能卒。君子多苦心，所愁不但一。<span class="jiazhu">三解</span>慊慊下白屋，吐握不可失。眾賓飽滿歸，主人苦不悉。<span class="jiazhu">四解</span>比翼翔雲漢，羅者安所羈。沖靜得自然，榮華何足爲。<span class="jiazhu">五解</span>
</p>
<p class="em2" id="p61"><a class="gg-link" href="#p61" onclick="return changeColor(this);"></a>
	上山　　善哉行　　文帝詞<span class="jiazhu">六解</span>
</p>
<p class="em2" id="p62"><a class="gg-link" href="#p62" onclick="return changeColor(this);"></a>
	上山采薇，薄莫苦饑。溪谷多風，霜露沾衣。<span class="jiazhu">一解</span>野雉群雊，猿猴相追。還望故鄉，鬱何壘壘。<span class="jiazhu">二解</span>高山有崖，林木有支。憂來無方，人莫之知。<span class="jiazhu">三解</span>人生若寄，多憂何爲。今我不樂，歲月其馳。<span class="jiazhu">四解</span>湯湯川流，中有行舟。隨波轉薄，有似客游。<span class="jiazhu">五解</span>策我良馬，被我輕裘。載馳載驅，聊以忘憂。<span class="jiazhu">六解</span>
</p>
<p class="em2" id="p63"><a class="gg-link" href="#p63" onclick="return changeColor(this);"></a>
	朝游　　善哉行　　文帝詞<span class="jiazhu">五解</span>
</p>
<p class="em2" id="p64"><a class="gg-link" href="#p64" onclick="return changeColor(this);"></a>
	朝游高臺觀，夕宴華池陰。大酋奉甘醪，狩人獻嘉禽。<span class="jiazhu">一解</span>齊倡發東舞，秦箏奏西音。有客從南來，爲我彈清琴。<span class="jiazhu">二解</span>五音紛繁會，拊者激微吟。淫魚乘波聽，踴躍自浮沈。<span class="jiazhu">三解</span>飛鳥翻翔舞，悲鳴集北林。樂極哀情來，憀亮摧肝心。<span class="jiazhu">四解</span>清角豈不妙，德薄所不任。大哉子野言，弭弦且自禁。<span class="jiazhu">五解</span>
</p>
<p class="em2" id="p65"><a class="gg-link" href="#p65" onclick="return changeColor(this);"></a>
	古公　　善哉行　　武帝詞<span class="jiazhu">七解</span>
</p>
<p class="em2" id="p66"><a class="gg-link" href="#p66" onclick="return changeColor(this);"></a>
	古公亶甫，積德垂仁。思弘一道，哲王於豳。<span class="jiazhu">一解</span>太伯仲雍，王德之仁。行施百世，斷髮文身。<span class="jiazhu">二解</span>伯夷叔齊，古之遺賢。讓國不用，餓殂首山。<span class="jiazhu">三解</span>智哉山甫，相彼宣王。何用杜伯，累我聖賢。<span class="jiazhu">四解</span>齊桓之霸，賴得仲父。後任豎刁，蟲流出戶。<span class="jiazhu">五解</span>晏子平仲，積德兼仁。與世沈德，未必思命。<span class="jiazhu">六解</span>仲尼之世，王國爲君。隨制飲酒，揚波使官。<span class="jiazhu">七解</span>
</p>
<p class="em2" id="p67"><a class="gg-link" href="#p67" onclick="return changeColor(this);"></a>
	自惜　　善哉行　　武帝詞<span class="jiazhu">六解</span>
</p>
<p class="em2" id="p68"><a class="gg-link" href="#p68" onclick="return changeColor(this);"></a>
	自惜身薄祜，夙賤罹孤苦。既無三徙教，不聞過庭語。<span class="jiazhu">一解</span>其窮如抽裂，自以思所怙。雖懷一介志，是時其能與。<span class="jiazhu">二解</span>守窮者貧賤，惋歎淚如雨。泣涕於悲夫，乞活安能睹。<span class="jiazhu">三解</span>我願於天窮，琅邪傾側左。雖欲竭忠誠，欣公歸其楚。<span class="jiazhu">四解</span>快人曰爲歎，抱情不得敘。顯行天教人，誰知莫不緒。<span class="jiazhu">五解</span>我願何時隨，此歎亦難處。今我將何照於光耀，釋銜不如雨。<span class="jiazhu">六解</span>
</p>
<p class="em2" id="p69"><a class="gg-link" href="#p69" onclick="return changeColor(this);"></a>
	我徂　　善哉行　　明帝詞<span class="jiazhu">八解</span>
</p>
<p class="em2" id="p70"><a class="gg-link" href="#p70" onclick="return changeColor(this);"></a>
	我徂我征，伐彼蠻虜。練師簡卒，爰正其旅。<span class="jiazhu">一解</span>輕舟竟川，初鴻依浦。桓桓猛毅，如羆如虎。<span class="jiazhu">二解</span>發砲若雷，吐氣成雨。旄旍指麾，進退應矩。<span class="jiazhu">三解</span>百馬齊轡，御由造父。休休六軍，咸同斯武。<span class="jiazhu">四解</span>兼塗星邁，亮茲行阻。行行日遠，西背京許。<span class="jiazhu">五解</span>游弗淹旬，遂屆揚土。奔寇震懼，莫敢當御。<span class="jiazhu">六解</span>虎臣列將，怫鬱充怒。淮泗肅清，奮揚微所。<span class="jiazhu">七解</span>運德燿威，惟鎮惟撫。反旆言歸，告入皇祖。<span class="jiazhu">八解</span>
</p>
<p class="em2" id="p71"><a class="gg-link" href="#p71" onclick="return changeColor(this);"></a>
	赫赫　　善哉行　　明帝詞<span class="jiazhu">四解</span>
</p>
<p class="em2" id="p72"><a class="gg-link" href="#p72" onclick="return changeColor(this);"></a>
	赫赫大魏，王師徂征。冒暑討亂，振燿威靈。<span class="jiazhu">一解</span>汎舟黃河，隨波潺湲。通渠回越，行路綿綿。<span class="jiazhu">二解</span>采旄蔽日，旗旒翳天。淫魚瀺灂，游戲深淵。<span class="jiazhu">三解</span>唯塘泊，從如流。不爲單，握揚楚。心惆悵，歌采薇。心綿綿，在淮肥。願君速捷蚤旋歸。<span class="jiazhu">四解</span>
</p>
<p class="em2" id="p73"><a class="gg-link" href="#p73" onclick="return changeColor(this);"></a>
	來日　　善哉行　　古詞<span class="jiazhu">六解</span>
</p>
<p class="em2" id="p74"><a class="gg-link" href="#p74" onclick="return changeColor(this);"></a>
	來日大難，口燥脣乾。今日相樂，皆當喜歡。<span class="jiazhu">一解</span>經歷名山，芝草翻翻。仙人王喬，奉藥一丸。<span class="jiazhu">二解</span>自惜袖短，內手知寒。慚無靈輒，以報趙宣。<span class="jiazhu">三解</span>月沒參橫，北斗闌干。親交在門，饑不及餐。<span class="jiazhu">四解</span>歡日尚少，戚日苦多。以何忘憂，彈箏酒歌。<span class="jiazhu">五解</span>淮南八公，要道不煩。參駕六龍，游戲雲端。<span class="jiazhu">六解</span>
</p>
<p class="em2" id="p75"><a class="gg-link" href="#p75" onclick="return changeColor(this);"></a>
	大曲東門　　東門行　　古詞<span class="jiazhu">四解</span>
</p>
<p class="em2" id="p76"><a class="gg-link" href="#p76" onclick="return changeColor(this);"></a>
	出東門，不顧歸；來入門，悵欲悲。盎中無斗儲，還視桁上無縣衣。<span class="jiazhu">一解</span>拔劍出門去，兒女牽衣啼。它家但願富貴，賤妾與君共餔糜。<span class="jiazhu">二解</span>共餔糜，上用倉浪天故，下爲黃口小兒。今時清廉，難犯教言，君復自愛莫爲非。<span class="jiazhu">三解</span>今時清廉，難犯教言，君復自愛莫爲非。行！吾去爲遲，平慎行，望吾歸。<span class="jiazhu">四解</span>
</p>
<p class="em2" id="p77"><a class="gg-link" href="#p77" onclick="return changeColor(this);"></a>
	西山　　折楊柳行　　文帝詞<span class="jiazhu">四解</span>
</p>
<p class="em2" id="p78"><a class="gg-link" href="#p78" onclick="return changeColor(this);"></a>
	西山一何高，高高殊無極。上有兩仙僮，不飲亦不食。與我一丸藥，光耀有五色。<span class="jiazhu">一解</span>服藥四五日，身體生羽翼。輕舉乘浮雲，倏忽行萬億。流覽觀四海，芒芒非所識。<span class="jiazhu">二解</span>彭祖稱七百，悠悠安可原。老聃適西戎，于今竟不還。王喬假虛詞，赤松垂空言。<span class="jiazhu">三解</span>達人識真僞，愚夫好妄傳。追念往古事，憒憒千萬端。百家多迂怪，聖道我所觀。<span class="jiazhu">四解</span>
</p>
<p class="em2" id="p79"><a class="gg-link" href="#p79" onclick="return changeColor(this);"></a>
	羅敷　　豔歌羅敷行　　古詞<span class="jiazhu">三解</span>
</p>
<p class="em2" id="p80"><a class="gg-link" href="#p80" onclick="return changeColor(this);"></a>
	日出東南隅，照我秦氏樓。秦氏有好女，自名爲羅敷。羅敷喜蠶桑，采桑城南隅。青絲爲籠係，桂枝爲籠鉤。頭上倭墮髻，耳中明月珠。緗綺爲下裙，紫綺爲上襦。行者見羅敷，下擔捋頿須。少年見羅敷，脫帽著帩頭。耕者忘其犁，鋤者忘其鋤。來歸相怒怨，但坐觀羅敷。<span class="jiazhu">一解</span>使君從南來，五馬立歭躇。使君遣吏往，問是誰家姝？秦氏有好女，自名爲羅敷。羅敷年幾何？二十尚不足，十五頗有餘。使君謝羅敷，寧可共載不？羅敷前置詞，使君一何愚！使君自有婦，羅敷自有夫。<span class="jiazhu">二解</span>東方千餘騎，夫婿居上頭。何用識夫婿？白馬從驪駒。青絲繫馬尾，黃金絡馬頭。腰中鹿盧劍，可直千萬餘。十五府小史，二十朝大夫，三十侍中郎，四十專城居。爲人潔白皙，鬑鬑頗有須。盈盈公府步，冉冉府中趨。坐中數千人，皆言夫婿殊。<span class="jiazhu">三解。前有豔詞曲，後有趨。</span>
</p>
<p class="em2" id="p81"><a class="gg-link" href="#p81" onclick="return changeColor(this);"></a>
	西門　　西門行　　古詞<span class="jiazhu">六解</span>
</p>
<p class="em2" id="p82"><a class="gg-link" href="#p82" onclick="return changeColor(this);"></a>
	出西門，步念之。今日不作樂，當待何時。<span class="jiazhu">一解</span>夫爲樂，爲樂當及時。何能坐愁怫鬱，當復待來茲。<span class="jiazhu">二解</span>飲醇酒，炙肥牛。請呼心所歡，可用解愁憂。<span class="jiazhu">三解</span>人生不滿百，常懷千歲憂。晝短而夜長，何不秉燭游。<span class="jiazhu">四解</span>自<span class="jiazhu">＝</span>非<span class="jiazhu">＝</span>仙<span class="jiazhu">＝</span>人<span class="jiazhu">＝</span>王<span class="jiazhu">＝</span>子<span class="jiazhu">＝</span>喬<span class="jiazhu">＝</span>，計<span class="jiazhu">＝</span>會<span class="jiazhu">＝</span>壽<span class="jiazhu">＝</span>命<span class="jiazhu">＝</span>難<span class="jiazhu">＝</span>與<span class="jiazhu">＝</span>期<span class="jiazhu">＝</span>。<span class="jiazhu">五解</span>人壽非金石，年命安可期；貪財愛惜費，但爲後世嗤。<span class="jiazhu">六解。一本「燭游」後「行去之，如雲除，弊車羸馬爲自推」，無「自非」以下四十八字。</span>
</p>
<p class="em2" id="p83"><a class="gg-link" href="#p83" onclick="return changeColor(this);"></a>
	默默　　折楊柳行　　古詞<span class="jiazhu">四解</span>
</p>
<p class="em2" id="p84"><a class="gg-link" href="#p84" onclick="return changeColor(this);"></a>
	默默施行違，厥罰隨事來。末喜殺龍逢，桀放於鳴條。<span class="jiazhu">一解</span>祖伊言不用，紂頭縣白旄。指鹿用爲馬，胡亥以喪軀。<span class="jiazhu">二解</span>夫差臨命絕，乃云負子胥。戎王納女樂，以亡其由余。璧馬禍及虢，二國俱爲墟。<span class="jiazhu">三解</span>三夫成市虎，慈母投杼趨。卞和之刖足，接予歸草廬。<span class="jiazhu">四解</span>
</p>
<p class="em2" id="p85"><a class="gg-link" href="#p85" onclick="return changeColor(this);"></a>
	園桃　　煌煌京洛行　　文帝詞<span class="jiazhu">五解</span>
</p>
<p class="em2" id="p86"><a class="gg-link" href="#p86" onclick="return changeColor(this);"></a>
	夭夭園桃，無子空長。虛美難假，偏輪不行。<span class="jiazhu">一解</span>淮陰五刑，鳥得弓藏。保身全名，獨有子房。大憤不收，褒衣無帶；多言寡誠，祇令事敗。<span class="jiazhu">二解</span>蘇秦之說，六國以亡。傾側賣主，車裂固當。賢矣陳軫，忠而有謀，楚懷不從，禍卒不救。<span class="jiazhu">三解</span>禍夫吳起，智小謀大，西河何健，伏尸何劣。<span class="jiazhu">四解</span>嗟彼郭生，古之雅人，智矣燕昭，可謂得臣。峨峨仲連，齊之高士；北辭千金，東蹈滄海。<span class="jiazhu">五解</span>
</p>
<p class="em2" id="p87"><a class="gg-link" href="#p87" onclick="return changeColor(this);"></a>
	白鵠　　豔歌何嘗<span class="jiazhu">一曰飛鵠行</span>　　古詞<span class="jiazhu">四解</span>
</p>
<p class="em2" id="p88"><a class="gg-link" href="#p88" onclick="return changeColor(this);"></a>
	飛來雙白鵠，乃從西北來。十十五五，羅列成行。<span class="jiazhu">一解</span>妻卒被病，行不能相隨。五里一反顧，六里一裴回。<span class="jiazhu">二解</span>吾欲銜汝去，口噤不能開；吾欲負汝去，毛羽何摧頹。<span class="jiazhu">三解</span>樂哉新相知，憂來生別離。躇躊顧群侶，淚下不自知。<span class="jiazhu">四解</span>念與君離別，氣結不能言。各各重自愛，道遠歸還難。妾當守空房，閉門下重關。若生當相見，亡者會黃泉。今日樂相樂，延年萬歲期。<span class="jiazhu">「念與」下爲趨曲，前有豔。</span>
</p>
<p class="em2" id="p89"><a class="gg-link" href="#p89" onclick="return changeColor(this);"></a>
	碣石　　步出夏門行　　武帝詞<span class="jiazhu">四解</span>
</p>
<p class="em2" id="p90"><a class="gg-link" href="#p90" onclick="return changeColor(this);"></a>
	雲行雨步，超越九江之皋，臨觀異同。心意懷游豫，不知當復何從。經過至我碣石，心惆悵我東海。<span class="jiazhu">「雲行」至此爲豔。</span>
</p>
<p class="em2" id="p91"><a class="gg-link" href="#p91" onclick="return changeColor(this);"></a>
	東臨碣石，以觀滄海。水何淡淡，山島竦峙。樹木叢生，百草豐茂。秋風蕭瑟，洪濤湧起。日月之行，若出其中；星漢粲爛，若出其裏。幸甚至哉！歌以詠志。　　觀滄海<span class="jiazhu">一解</span>
</p>
<p class="em2" id="p92"><a class="gg-link" href="#p92" onclick="return changeColor(this);"></a>
	孟冬十月，北風裴回。天氣肅清，繁霜霏霏。從雞晨鳴，鴻雁南飛，鷙鳥潛藏，<span class="jiaozhusup">「鷙」各本並作「蟄」，據本書樂志四、樂府詩集三七改。</span>熊羆窟棲。錢鎛停置，農收積場。逆旅整設，<span class="jiaozhusup">「整」各本並作「正」，據本書樂志四、晉書樂志、樂府詩集三七、五四改。</span>以通賈商。幸甚至哉！歌以詠志。　　冬十月<span class="jiazhu">二解</span>
</p>
<p class="em2" id="p93"><a class="gg-link" href="#p93" onclick="return changeColor(this);"></a>
	鄉土不同，河朔隆寒。流澌浮漂，舟船行難。錐不入地，蘴藾深奧。水竭不流，冰堅可蹈。士隱者貧，勇俠輕非。心常歎怨，戚戚多悲。幸甚至哉！歌以詠志。　　河朔寒<span class="jiazhu">三解</span>
</p>
<p class="em2" id="p94"><a class="gg-link" href="#p94" onclick="return changeColor(this);"></a>
	神龜雖壽，猶有竟時；騰蛇乘霧，終爲土灰。驥老伏櫪，志在千里；烈士暮年，壯心不已。盈縮之期，不但在天；養怡之福，可得永年。幸甚至哉！歌以詠志。　　神龜雖壽<span class="jiazhu">四解</span>
</p>
<p class="em2" id="p95"><a class="gg-link" href="#p95" onclick="return changeColor(this);"></a>
	何嘗　　豔歌何嘗行　　古詞<span class="jiazhu">五解</span>
</p>
<p class="em2" id="p96"><a class="gg-link" href="#p96" onclick="return changeColor(this);"></a>
	何嘗快獨無憂？但當飲醇酒，炙肥牛。<span class="jiazhu">一解</span>長兄爲二千石，中兄被貂裘。<span class="jiazhu">二解</span>小弟雖無官爵，鞍馬馺馺，往來王侯長者遊。<span class="jiazhu">三解</span>但當在王侯殿上，快獨摴蒲六博，對坐彈碁。<span class="jiazhu">四解</span>男兒居世，各當努力；蹙迫日暮，殊不久留。<span class="jiazhu">五解</span>少小相觸抵，寒苦常相隨，忿恚安足諍，吾中道與卿共別離。約身奉事君，禮節不可虧。上慚滄浪之天，下顧黃口小兒。奈何復老心皇皇，獨悲誰能知。<span class="jiazhu">「少小」下爲趨曲，前爲豔。</span>
</p>
<p class="em2" id="p97"><a class="gg-link" href="#p97" onclick="return changeColor(this);"></a>
	置酒　　野田黃雀行<span class="jiazhu">空侯引亦用此曲。</span>　　　東阿王詞<span class="jiazhu">四解</span>
</p>
<p class="em2" id="p98"><a class="gg-link" href="#p98" onclick="return changeColor(this);"></a>
	置酒高殿上，親交從我游。中廚辦豐膳，烹羊宰肥牛。秦箏何慷慨，齊瑟和且柔。<span class="jiazhu">一解</span>陽阿奏奇舞，京洛出名謳。樂飲過三爵，緩帶傾庶羞，主稱千金壽，賓奉萬年酬。<span class="jiazhu">二解</span>久要不可忘，薄終義所尤。謙謙君子德，磬折欲何求。盛時不再來，百年忽我遒。<span class="jiazhu">三解</span>驚風飄白日，光景馳西流。生存華屋處，零落歸山丘。先民誰不死，知命復何憂！<span class="jiazhu">四解</span>
</p>
<p class="em2" id="p99"><a class="gg-link" href="#p99" onclick="return changeColor(this);"></a>
	爲樂　　滿歌行　　古詞<span class="jiazhu">四解</span><span class="jiaozhusup">各本並脫「古詞」二字，據前後文例及樂府詩集四三補。「四解」二字，舊在上「滿歌行」三字下，今亦移古詞後。</span>
</p>
<p class="em2" id="p100"><a class="gg-link" href="#p100" onclick="return changeColor(this);"></a>
	爲樂未幾時，遭世險巇，逢此百離；伶丁荼毒，愁懣難支。遙望辰極，天曉月移。憂來闐心，誰當我知。<span class="jiazhu">一解</span>戚戚多思慮，耿耿不寧。禍福無形，唯念古人，遜位躬耕。遂我所願，以茲自寧。自鄙山棲，守此一榮。<span class="jiazhu">二解</span>莫秋冽風起。西蹈滄海，心不能安。攬衣起瞻夜，北斗闌干。星漢照我，去去自無它。奉事二親，勞心可言。<span class="jiazhu">三解</span>窮達天所爲，智者不愁，多爲少憂。安貧樂正道，師彼莊周。遺名者貴，子熙同巇。往者二賢，名垂千秋。<span class="jiazhu">四解</span>飲酒歌舞，不樂何須！善哉照觀日月，日月馳驅。轗軻世間，何有何無！貪財惜費，此一何愚！命如鑿石見火，居世竟能幾時？但當歡樂自娛，盡心極所熙怡。安善養君德性，百年保此期頤。<span class="jiazhu">「飲酒」下爲趨。</span>
</p>
<p class="em2" id="p101"><a class="gg-link" href="#p101" onclick="return changeColor(this);"></a>
	夏門　　步出夏門行<span class="jiazhu">一曰隴西行</span>　　明帝詞<span class="jiazhu">二解</span>
</p>
<p class="em2" id="p102"><a class="gg-link" href="#p102" onclick="return changeColor(this);"></a>
	步出夏門，東登首陽山。嗟哉夷叔，仲尼稱賢。君子退讓，小人爭先；惟斯二子，于今稱傳。林鍾受謝，節改時遷。日月不居，誰得久存。善哉殊復善，弦歌樂情。<span class="jiazhu">一解</span>商風夕起，悲彼秋蟬，變形易色，隨風東西。乃眷西顧，雲霧相連，丹霞蔽日，采虹帶天。弱水潺潺，落葉翩翩，孤禽失群，悲鳴其間。善哉殊復善，悲鳴在其間。<span class="jiazhu">二解</span>朝游清泠，日莫嗟歸。<span class="jiazhu">「朝游」上爲豔。</span>蹙迫日莫，烏鵲南飛。繞樹三匝，何枝可依。卒逢風雨，樹折枝摧。雄來驚雌，雌獨愁棲。夜失群侶，悲鳴裴回。芃芃荊棘，葛生綿綿。感彼風人，惆悵自憐。月盈則沖，華不再繁；古來之說，嗟哉一言。<span class="jiazhu">「蹙迫」下爲趨。</span>
</p>
<p class="em2" id="p103"><a class="gg-link" href="#p103" onclick="return changeColor(this);"></a>
	王者布大化　　櫂歌行　　明帝詞<span class="jiazhu">五解</span>
</p>
<p class="em2" id="p104"><a class="gg-link" href="#p104" onclick="return changeColor(this);"></a>
	王者布大化，配乾稽后祇。陽育則陰殺，晷景應度移。<span class="jiazhu">一解</span>文德以時振，武功伐不隨。重華舞干戚，有苗服從嬀。<span class="jiazhu">二解</span>蠢爾吳蜀虜，馮江棲山阻。哀哀王士民，瞻仰靡依怙。<span class="jiazhu">三解</span>皇上悼愍斯，宿昔奮天怒。發我許昌宮，列舟于長浦。<span class="jiazhu">四解</span>翌日乘波揚，棹歌悲且涼。大常拂白日，旗幟紛設張。<span class="jiazhu">五解</span>將抗旄與鉞，燿威於彼方。伐罪以弔民，清我東南疆。<span class="jiazhu">「將抗」下爲趨。</span>
</p>
<p class="em2" id="p105"><a class="gg-link" href="#p105" onclick="return changeColor(this);"></a>
	洛陽行　　雁門太守行　　古詞<span class="jiazhu">八解</span>
</p>
<p class="em2" id="p106"><a class="gg-link" href="#p106" onclick="return changeColor(this);"></a>
	孝和帝在時，洛陽令王君，本自益州廣漢民，少行宦，學通五經論。<span class="jiazhu">一解</span>明知法令，歷世衣冠。從溫補洛陽令，治行致賢，擁護百姓，子養萬民。<span class="jiazhu">二解</span>外行猛政，內懷慈仁。文武備具，料民富貧，移惡子姓名，五篇著里端。<span class="jiazhu">三解</span>傷殺人，比伍同罪對門。禁鎦矛八尺，捕輕薄少年，加笞決罪，詣馬市論。<span class="jiazhu">四解</span>無妄發賦，念在理冤，敕吏正獄，不得苛煩。財用錢三十，買繩禮竿。<span class="jiazhu">五解</span>賢哉賢哉！我縣王君。臣吏衣冠，奉事皇帝。功曹主簿，皆得其人。<span class="jiazhu">六解</span>臨部居職，不敢行恩。清身苦體，夙夜勞勤。治有能名，遠近所聞。<span class="jiazhu">七解</span>天年不遂，蚤就奄昏。爲君作祠，安陽亭西。欲令後世，莫不稱傳。<span class="jiazhu">八解</span>
</p>
<p class="em2" id="p107"><a class="gg-link" href="#p107" onclick="return changeColor(this);"></a>
	白頭吟　　與櫂歌同調　　古詞<span class="jiazhu">五解</span>
</p>
<p class="em2" id="p108"><a class="gg-link" href="#p108" onclick="return changeColor(this);"></a>
	晴如山上雲，<span class="jiaozhusup">「雲」局本、玉臺新詠、御覽一二、樂府詩集四一作「雪」。「晴」玉臺新詠、樂府詩集四一作「皚」，御覽一二作「皓」。</span>皎若雲間月。聞君有兩意，故來相決絕。<span class="jiazhu">一解</span>平生共城中，何嘗斗酒會。今日斗酒會，明旦溝水頭。蹀踥御溝上，溝水東西流。<span class="jiazhu">二解</span>郭東亦有樵，郭西亦有樵。兩樵相推與，無親爲誰驕？<span class="jiazhu">三解</span>淒淒重淒淒，嫁娶亦不啼；願得一心人，白頭不相離。<span class="jiazhu">四解</span><span class="jiaozhusup">各本並脫去，據樂府詩集四一補。</span>竹竿何嫋嫋，魚尾何離簁，男兒欲相知，何用錢刀爲？䶘如五馬噉萁，川上高士嬉。今日相對樂，延年萬歲期。<span class="jiazhu">五解<span class="jiaozhusup">各本並脫去，據樂府詩集四一補。</span>一本云：詞曰上有「紫羅咄咄奈何」。</span>
</p>
<p class="em2" id="p109"><a class="gg-link" href="#p109" onclick="return changeColor(this);"></a>
	楚調怨詩
</p>
<p class="em2" id="p110"><a class="gg-link" href="#p110" onclick="return changeColor(this);"></a>
	明月　　東阿王詞<span class="jiazhu">七解</span>
</p>
<p class="em2" id="p111"><a class="gg-link" href="#p111" onclick="return changeColor(this);"></a>
	明月照高樓，流光正裴回。上有愁思婦，悲歎有餘哀。<span class="jiazhu">一解</span>借問歎者誰？自云客子妻。夫行踰十載，賤妾常獨棲。<span class="jiazhu">二解</span>念君過於渴，思君劇於饑。君爲高山柏，妾爲濁水泥。<span class="jiaozhusup">文選二三、玉臺新詠、藝文類聚三二作「君若清路塵，妾若濁水泥」。</span><span class="jiazhu">三解</span>北風行蕭蕭，烈烈入吾耳。心中念故人，淚墮不能止。<span class="jiazhu">四解</span>沈浮各異路，會合當何諧？願作東北風，吹我入君懷。<span class="jiazhu">五解</span>君懷常不開，賤妾當何依。恩情中道絕，流止任東西。<span class="jiazhu">六解</span>我欲竟此曲，此曲悲且長。今日樂相樂，別後莫相忘！<span class="jiazhu">七解</span>
</p>
<br/>
</div></body></html>