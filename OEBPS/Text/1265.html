<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋書-卷四・本紀第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷四・本紀第四</h1><hr/></div>
<div class="section" id="title-1"><h2>
少帝
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
少帝諱義符，小字車兵，武帝長子也。<span class="jiaozhusup">廿二史考異云：「按紀傳書諸帝皆稱廟號，獨此紀書武帝者四，而仍有稱高祖者。又它篇例稱魏為索虜，而此紀一云魏軍克滑臺，一云魏主拓跋嗣薨，全非休文之例。又如義熙十二年正月，以豫章公世子為西中郎將、豫州刺史。三月，除征虜將軍、徐兗二州刺史，鎮京口。十四年六月，除中軍將軍，副貳相國府。若宜見於本紀，而略不及。卷末無史臣論。其非休文書顯然。蓋此篇久亡，後人雜採它書以補之，故義例乖舛如此。」</span>母曰張夫人。晉義熙二年，生於京口。武帝晚無男，及帝生，甚悅。年十歲，拜豫章公世子。<span class="jiaozhusup">按少帝義符生於義熙二年，而據五行志授豫章世子，在義熙七年，則當云六歲，此云十歲，疑有誤。</span>帝有旅力，善騎射，解音律。宋臺建，拜宋世子。元熙元年，進爲宋太子。武帝受禪，立爲皇太子。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
永初三年五月癸亥，武帝崩，是日，太子即皇帝位。大赦。尊皇太后曰太皇太后。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
六月壬申，以尚書僕射傅亮爲中書監，司空徐羨之、領軍將軍謝晦及亮輔政。戊子，太尉長沙王道憐薨。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
秋九月丁未，有司奏武皇帝配南郊，武敬皇后配北郊。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
冬十一月戊午，有星孛于營室。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
十二月庚戌，魏軍克滑臺。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
明年春正月己亥朔，大赦，改元爲景平元年。文武進位二等。辛丑，祀南郊。<span class="jiaozhusup">「辛丑」各本作「辛巳」，據局本及南史改。按是年正月己亥朔，無辛巳，初三日辛丑。</span>虜將達奚卬破金墉，進圍虎牢。<span class="jiaozhusup">按據魏書奚斤傳，圍虎牢者為奚斤，斤本姓達奚氏。「卬」當是「斤」字之訛。</span>毛德祖擊虜敗之，虜退而復合。拓跋木末又遣安平公涉歸寇青州。<span class="jiaozhusup">拓跋木末即魏主拓跋嗣。本卷後又稱嗣。蓋所採雜異，故前後不一致。「安平公」各本作「平安公」，今從局本。按索虜傳：「景平元年，虜遣安平公涉歸幡能健……東擊青州。」涉歸幡能健即叔孫建，魏書有傳，魏道武時，曾賜爵安平公。</span>癸卯，河南郡失守。乙卯，有星孛于東壁。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
二月丁丑，太皇太后崩。沮渠蒙遜、吐谷渾阿豺並遣使朝貢。庚辰，<span class="jiaozhusup">張熷讀史舉正云：「二月丁丑、庚辰書辛未前，誤。」按張說是。二月戊辰朔，初四日辛未，初十日丁丑，十三日庚辰，辛未不當在庚辰後。</span>爵蒙遜爲驃騎大將軍，<span class="jiaozhusup">各本皆無「驃騎」二字。按本書文帝紀，元嘉二年，驃騎大將軍涼州牧大沮渠蒙遜改為車騎大將軍。則各本並奪「驃騎」二字。今據南史補。</span>封河西王。以阿豺爲安西將軍、沙州刺史，封澆河公。辛未，富陽人孫法光反，<span class="jiaozhusup">「孫法光」，褚叔度傳作「孫法亮」。</span>寇山陰，會稽太守褚淡之遣山陰令陸劭討敗之。<span class="jiaozhusup">「褚淡之」各本並作「褚談」，據褚叔度傳，時會稽太守為褚淡之，「談」蓋「淡」之形訛。按南北朝人名後之「之」字，有時可以省去。今仍改「談」作「淡」，並補「之」字。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
三月壬寅，孝懿皇后祔葬于興寧陵。是月，高麗國遣使朝貢。甲子，豫州刺史劉粹遣軍襲許昌，殺虜潁川太守庾龍。<span class="jiaozhusup">「潁川」各本並作「潁州」，據劉粹傳改。</span>乙丑，虜騎寇高平。初虜自河北之敗，請修和親；及聞高祖崩，因復侵擾，河、洛之地騷然矣。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
夏四月，檀道濟北征，次臨朐，焚虜攻具。乙未，魏軍克虎牢，執司州刺史毛德祖以歸。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
秋七月癸酉，尊所生張夫人爲皇太后。丁丑，以旱，詔赦五歲刑以下罪人。<span class="jiaozhusup">各本並脫「刑」字，據南史補。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
冬十月己未，有星孛于氐，指尾，貫攝提，向大角，仲月在危，季月掃天倉而後滅。是歲，魏主拓跋嗣薨，子燾立。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
十二月丙寅，<span class="jiaozhusup">按景平元年十二月癸巳朔，無丙寅。</span>省寧州之江陽、犍爲、安上三郡，合爲宋昌郡。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
二年春二月癸巳朔，日有蝕之。<span class="jiaozhusup">「二月癸巳朔」，局本同，宋本、北監本、毛本、殿本、通鑑考異引宋略、建康實錄作「正月癸巳朔」，南史宋本紀作「二月己卯朔」。按陳垣朔閏表，景平二年正月癸亥朔，二月壬辰朔。查正月無癸巳，癸巳為二月初二日。然日蝕當在朔日，是年正月祇二十九日，作二月壬辰朔者，蓋後人定朔有誤。宋書五行志作「二月癸巳朔」。今改從局本。</span>廢南豫州刺史廬陵王義真爲庶人，徙新安郡。乙未，以皇弟義恭爲冠軍將軍，南豫州刺史。乙巳，大風，<span class="jiaozhusup">按陳垣朔閏表景平二年正月癸亥朔，是月無乙未、乙巳。二月壬辰朔，初三日乙未，十三日乙巳。可證上之春正月應作春二月。</span>天有五色雲，占者以爲有兵。高麗國遣使貢獻。執政使使者誅義真于新安。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
夏五月，江州刺史王弘、南兗州刺史檀道濟入朝。<span class="jiaozhusup">各本並作「江州刺史檀道濟、揚州刺史王弘入朝」。建康實錄作「江州刺史王弘、南兗州刺史檀道濟來朝」，是，今據改。錢大昕廿二史考異云：「按是時道濟為南兗州刺史，非江州；弘為江州刺史，非揚州也。揚州治輦下，時以司空徐羨之領之。紀所書皆誤。」</span>帝居處所爲多過失。乙酉，皇太后令曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
王室不造，天禍未悔，先帝創業弗永，棄世登遐。義符長嗣，屬當天位，不謂窮凶極悖，一至於此。大行在殯，宇內哀惶，幸災肆於悖詞，喜容表於在慼。至乃徵召樂府，鳩集伶官，優倡管絃，靡不備奏，珍羞甘膳，有加平日。採擇媵御，產子就宮，靦然無怍，醜聲四達。及懿后崩背，重加天罰，親與左右執紼歌呼，推排梓宮，抃掌笑謔，殿省備聞。加復日夜媟狎，群小慢戲，興造千計，費用萬端，帑藏空虛，人力殫盡。刑罰苛虐，幽囚日增。居帝王之位，好皁隸之役，處萬乘之尊，悅廝養之事。親執鞭撲，毆擊無辜，以爲笑樂。穿池築觀，朝成暮毀，徵發工匠，疲極兆民。遠近歎嗟，人神怨怒，社稷將墜，豈可復嗣守洪業，君臨萬邦。今廢爲營陽王，一依漢昌邑、晉海西故事。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
鎮〔西將軍宜都王，仁明孝弟，著自幼辰。德業沖粹，識心明允。宜纂洪統，光臨億兆。主者詳依典故，以時奉迎。未亡人嬰此百罹，雖存若隕。永悼情事，撫心摧塞。〕<span class="jiaozhusup">各本並脫，今據元龜一八八補。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
始徐羨之、傅亮將廢帝，諷王弘、檀道濟求赴國訃。弘等來朝。使中書舍人邢安泰、潘盛爲內應。是旦，道濟、謝晦領兵居前，羨之等隨後，因東掖門開，入自雲龍門。盛等先戒宿衛，莫有禦者。時帝於華林園爲列肆，親自酤賣。又開瀆聚土，以象破岡埭，與左右引船唱呼，以爲歡樂。夕游天淵池，即龍舟而寢。其朝未興，兵士進，殺二侍者於帝側，傷帝指。夫出東閤，就收璽紱，群臣拜辭，送於東宮，遂幽於吳郡。是日，赦死罪以下。太后令奉還璽紱。檀道濟入守朝堂。六月癸丑，徐羨之等使中書舍人邢安泰弒帝於金昌亭。帝有勇力，不即受制，突走出昌門，追以門關踣之，致殞。時年十九。<span class="jiaozhusup">此段宋本巳有脫葉。北監本、毛本、殿本、局本據南史補。今仍錄存。徐羨之、傅亮、檀道濟、謝晦等入雲龍門至華林園廢少帝一段，又見沈約宋書徐羨之傳中。天淵池，各本作天泉池，蓋據李延壽南史，乃避唐諱。今仍據沈約宋書徐羨之傳改為天淵池。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
<span class="jiazhu">上闕</span>則創業之君，自天所啟；守文之主，其難乎哉！<span class="jiaozhusup">各本並脫此一行，僅涵芬樓影印百衲本所據之宋本，有此殘葉。蓋即本卷史臣曰之殘存結尾語。</span>
</p>
<br/>
</div></body></html>