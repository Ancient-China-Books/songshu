<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋書-卷九・本紀第九</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷九・本紀第九</h1><hr/></div>
<div class="section" id="title-1"><h2>
	後廢帝
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	廢帝諱昱，字德融，小字慧震，明帝長子也。大明七年正月辛丑，生於衛尉府。太宗諸子在孕，皆以周易筮之，即以所得之卦爲小字，故帝字慧震，其餘皇子亦如之。泰始二年，立爲皇太子。三年，始制太子改名昱。安車乘象輅。六年，出東宮。又制太子元正朝賀，服袞冕九章衣。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	泰豫元年四月己亥，太宗崩。庚子，太子即皇帝位，大赦天下。尚書令袁粲、護軍將軍褚淵共輔朝政。乙巳，以護軍將軍張永爲右光祿大夫，撫軍將軍安成王爲揚州刺史。己酉，特進、右光祿大夫劉遵考改爲左光祿大夫。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	五月丁巳，以吳興太守張岱爲益州刺史。戊辰，緣江戍兵老疾者，悉聽還。班劍依舊入殿。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	六月壬辰，詔曰：「夫興王經制，實先民隱，方求廣教，刑於四維。朕以煢眇，夙膺寶歷，永言民政，未接聽覽，眷言乃顧，無忘鑒寐。可遣大使分行四方，觀採風謠，問其疾苦。令有咈民，法不便俗者，悉各條奏。若守宰威恩可紀，廉勤允著，依事騰聞。如獄訟誣枉，職事紕繆，惰公存私，害民利己者，無或隱昧。廣納芻輿之議，博求獻藝之規。巡省之道，務令精洽，深簡行識，俾若朕親覽焉。」又詔曰：「夫寢夢期賢，往誥垂美，物色求良，前書稱盛。朕以沖昧，嗣膺寶業，思仰述聖猷，勉弘政道，興言多士，常想得人。可普下牧守，廣加搜採。其有孝友聞族，義讓光閭，或匿名屠釣，隱身耕牧，足以整厲澆風，扶益淳化者，凡厥一善，咸無遺逸。虛輪佇帛，俟聞嘉薦。」京師雨水，詔賑卹二縣貧民。乙巳，尊皇后曰皇太后，立皇后江氏。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	秋七月戊辰，崇拜帝所生陳貴妃爲皇太妃。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	閏月丁亥，罷宋安郡還屬廣興。己丑，割南豫州南汝陰郡屬西豫州，西豫州廬江郡屬豫州。甲辰，以新除征西將軍、開府儀同三司、荊州刺史蔡興宗爲中書監、光祿大夫，安西將軍、郢州刺史沈攸之爲鎮西將軍、荊州刺史，南徐州刺史劉秉爲平西將軍、郢州刺史，新除太常建平王景素爲鎮軍將軍、南徐州刺史。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	八月戊午，新除中書監、左光祿大夫、開府儀同三司蔡興宗薨。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	冬十月辛卯，<span class="jiaozhusup">下有辛未。按是月庚戌朔，二十二日辛未，無辛卯。</span>撫軍將軍劉韞有罪免官。辛未，護軍將軍褚淵母憂去職。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	十一月己亥，新除平西將軍、郢州刺史劉秉爲尚書左僕射。辛丑，護軍將軍褚淵還攝本任。芮芮國、高麗國遣使獻方物。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	十二月，索虜寇義陽。丁巳，司州刺史王瞻擊破之。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	元徽元年春正月戊寅朔，改元，大赦天下。壬寅，詔曰：「夫緩法昭恩，裁風茂典，蠲憲貸眚，訓俗彝義。朕臨馭宸樞，夤制氓宇，式存寬簡，思孚矜惠。今開元肆宥，萬品惟新，凡茲流斥，宜均弘洗。自元年以前貽罪徙放者，悉聽還本。」
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	二月乙亥，以晉熙王燮爲郢州刺史。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	三月丙申，以撫軍長史何恢爲廣州刺史。婆利國遣使獻方物。戊戌，以前淮南太守劉靈遺爲南豫州刺史。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	夏五月辛卯，以輔師將軍李安民爲司州刺史。丙申，河南王遣使獻方物。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	六月壬子，以越州刺史陳伯紹爲交州刺史。<span class="jiaozhusup">張森楷校勘記云：「按明帝紀，泰始五年，伯紹為交州刺史。七年，置越州。南齊書州郡志云，元徽二年，陳伯紹為越州刺史，當即指此。此當是以交州刺史陳伯紹為越州刺史，刻訛互倒。」</span>乙卯，特進、左光祿大夫劉遵考卒。壽陽大水，己未，遣殿中將軍賑卹慰勞。丙寅，以左軍將軍孟次陽爲兗州刺史。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	秋七月丁丑，散騎常侍顧長康、長水校尉何翌之表上所撰諫林，上自虞、舜，下及晉武，凡十二卷。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	八月辛亥，詔曰：「分方正俗，著自虞冊，川谷異制，煥乎姬典。故井遂有辨，閭伍無雜，用能七教克宣，八政斯序。雖綿代殊軌，沿革異儀，或民懷遷俗，或國尚興徙，漢陽列燕、代之豪，關西熾齊、楚之族，並通籍新邑，即居成舊。洎金行委御，禮樂南移，中州黎庶，襁負揚、越。聖武造運，道一閎區，貽長世之規，申土斷之制。而夷險相因，盈晦遞襲，歲饉凋流，戎役惰散，違鄉寓境，漸至繁積。宜式遵鴻軌，以爲永憲，庶阜俗昌民，反風定保。夷胥山之險，澄瀚海之波，括河圖於九服，振玉軔於五都矣。」祕書丞王儉表上所撰七志三十卷。京師旱。甲寅，詔曰：「比亢序騫度，留熏燿晷，有傷秋稼，方貽民瘼。朕以眇疚，未弘政道，囹圄尚繁，枉滯猶積，夕厲晨矜，每惻于懷。尚書令可與執法以下，就訊眾獄，使冤訟洗遂，困弊昭蘇。頒下州郡，咸令無壅。」癸亥，鎮軍將軍、南徐州刺史建平王景素進號鎮北將軍。庚午，陳留王曹銑薨。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	九月壬午，詔曰：「國賦氓稅，蓋有恒品，往屬戎難，務先軍實，徵課之宜，或乖昔准。湘、江二州，糧運偏積，調役既繁，庶徒彌擾。因循權政，容有未革，民單力弊，歲月愈甚。永言矜歎，情兼宵寐。可遣使到所，明加詳察。其輸違舊令，役非公限者，並即蠲改，具條以聞。」丁亥，立衡陽王嶷子伯玉爲南平王。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	冬十月壬子，以撫軍司馬王玄載爲梁、南秦二州刺史。癸酉，割南兗州之鍾離、豫州之馬頭，又分秦郡、梁郡、歷陽置新昌郡，立徐州。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	十一月丙子，以散騎常侍垣閎爲徐州刺史。丁丑，尚書令袁粲母喪去職。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	十二月癸卯朔，日有蝕之。乙巳，司空、江州刺史桂陽王休範進位太尉，尚書令袁粲還攝本任，加號衛將軍。癸亥，立前建安王世子伯融爲始安縣王。丙寅，河南王遣使獻方物。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	二年春正月庚子，以右光祿大夫張永爲征北將軍、南兗州刺史。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	二月己巳，加護軍將軍褚淵中軍將軍。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	三月癸酉，以左衛將軍王寬爲南豫州刺史。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	夏四月癸亥，詔曰：「頃列爵敘勳，銓榮酬義，條流積廣，又各淹闕。歲往事留，理至逋壅，在所參差，多違甄飭。賞未均洽，每疚厥心。可悉依舊准，並下注職。」
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	五月壬午，<span class="jiaozhusup">五月壬午「壬午」各本並作「壬子」，據南史、建康實錄、通鑑改。按是月辛未朔，十三日壬午，無壬子。</span>太尉、江州刺史桂陽王休範舉兵反。庚寅，內外戒嚴。加中領軍劉勉鎮軍將軍，加右衛將軍齊王平南將軍，前鋒南討，出屯新亭。征北將軍張永屯白下，前南兗州刺史沈懷明戍石頭，衛將軍袁粲、中軍將軍褚淵入衛殿省。壬辰，賊奄至，攻新亭壘。齊王拒擊，大破之。越騎校尉張敬兒斬休範。賊黨杜黑蠡、丁文豪分軍向朱雀航，<span class="jiaozhusup">賊黨杜黑蠡丁文豪分軍向朱雀航「杜黑蠡」魏書作「杜黑騾」。</span>劉勉拒賊敗績，力戰死之。右軍將軍王道隆奔走遇害。張永潰於白下，沈懷明自石頭奔散。甲午，<span class="jiaozhusup">各本並作「戊午」，據局本及南史、建康實錄改。是月辛未朔，二十四日甲午，無戊午。</span>撫軍典籤茅恬開東府納賊，<span class="jiaozhusup">撫軍典籤茅恬開東府納賊「撫軍」南史作「車騎」，建康實錄作「護軍」。</span>賊入屯中堂。羽林監陳顯達擊大破之。丙申，張敬兒等破賊於宣陽門、莊嚴寺、小市，進平東府城，梟擒群賊。賞賜封爵各有差。丁酉，詔京邑二縣埋藏所殺賊，并戰亡者，復同京城。是日解嚴，大赦天下，文武賜位一等。戊戌，原除江州逋債，其有課非常調、役爲民蠹者，悉皆蠲停。詔曰：「頃國賦多騫，公儲罕給。近治戎雖淺，而軍費已多，廩藏虛罄，難用馭遠。宜矯革淫長，務在節儉。其供奉服御，悉就減撤，雕文靡麗，廢而勿修。凡諸游費，一皆禁斷，外可詳爲科格。」荊州刺史沈攸之、南徐州刺史建平王景素、郢州刺史晉熙王燮、湘州刺史王僧虔、雍州刺史張興世並舉義兵赴京師。己亥，以第七皇弟友爲江州刺史。芮芮國遣使獻方物。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	六月庚子，以平南將軍齊王爲中領軍、鎮軍將軍、南兗州刺史。癸卯，晉熙王燮遣軍剋尋陽，江州平。戊申，以淮南太守任農夫爲豫州刺史，右將軍、南豫州刺史王寬進號平西將軍。壬戌，改輔師將軍還爲輔國。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	秋七月庚辰，立第七皇弟友爲邵陵王。辛巳，以撫軍司馬孟次陽爲兗州刺史。乙酉，鎮西將軍、荊州刺史沈攸之進號征西大將軍，鎮北將軍、南徐州刺史建平王景素進號征北將軍，<span class="jiaozhusup">各本並脫「南」字，據景素傳補。</span>並開府儀同三司。征虜將軍、郢州刺史晉熙王燮進號安西將軍，前將軍、湘州刺史王僧虔進號平南將軍。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	八月辛酉，以征虜行參軍劉延祖爲寧州刺史。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	九月壬辰，以游擊將軍呂安國爲兗州刺史。丁酉，以尚書令、新除衛將軍袁粲爲中書監，即本號開府儀同三司，領司徒，加護軍將軍褚淵尚書令，撫軍將軍、揚州刺史安成王進號車騎將軍。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	冬十月庚申，以新除侍中王蘊爲湘州刺史。甲子，以游擊將軍陳顯達爲廣州刺史。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	十一月丙戌，御加元服，大赦天下。賜民男子爵一級；爲父後及三老孝悌力田者爵二級；鰥寡孤獨篤癃不能自存者，穀人五斛；<span class="jiaozhusup">各本並脫「人」字，據元龜二〇七補。</span>年八十以上，加帛一匹。大酺五日；賜王公以下各有差。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	十二月癸亥，立第八皇弟躋爲江夏王，第九皇弟贊爲武陵王。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	三年春正月辛巳，車駕親祠南郊、明堂。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	三月丙寅，河南王遣使獻方物。己巳，以車騎將軍張敬兒爲雍州刺史。其日，京師大水，遣尚書郎官長檢行賑賜。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	閏月戊戌，詔曰：「頃民俗滋弊，國度未殷，歲時屢騫，編戶不給。且邊虞尚警，徭費彌繁，永言夕惕，寢興增疚。思弘豐耗之制，以惇約素之風，庶偫蓄拯民，以康治道。太官珍膳，御府麗服，諸所供擬，一皆減撤，可詳爲其格，務從簡衷。」
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	夏四月，遣尚書郎到諸州檢括民戶，窮老尤貧者，蠲除課調；丁壯猶有生業，隨宜寬申；貲財足以充限者，督令洗畢。丙戌，車駕幸中堂聽訟。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	六月癸未，北國使至。兼司徒袁粲、尚書令褚淵並固讓。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	秋七月庚戌，以粲爲尚書令。壬戌，以給事黃門侍郎劉懷珍爲豫州刺史。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	八月庚子，<span class="jiaozhusup">按是月癸亥朔，無庚子，初三日庚午，庚子或是庚午之訛。</span>加護軍將軍褚淵中書監。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	九月丙辰，征西大將軍河南王吐谷渾拾夤進號車騎大將軍。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	冬十月丙戌，高麗國遣使獻方物。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	十二月乙丑，以冠軍將軍姚道和爲司州刺史。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
	四年春正月已亥，車駕躬耕籍田，大赦天下。賜力田爵一級；貸貧民糧種。壬子，以梁、南秦二州刺史王玄載爲益州刺史。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
	二月壬戌，以步兵校尉范柏年爲梁、南秦二州刺史。丁卯，加金紫光祿大夫王琨特進。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
	夏五月，以寧朔將軍武都王楊文度爲北秦州刺史。乙未，尚書右丞虞玩之表陳時事曰：
</p>
<p class="margin2" id="p46"><a class="gg-link" href="#p46" onclick="return changeColor(this);"></a>
	天府虛散，垂三十年。江、荊諸州，稅調本少，自頃以來，軍募多乏。其穀帛所入，折供文武。豫、兗、司、徐，開口待哺，西北戎將，裸身求衣。委輸京都，蓋爲寡薄。天府所資，唯有淮、海。民荒財單，不及曩日。而國度弘費，<span class="jiaozhusup">而國度弘費「弘」各本並作「引」，據元龜四七一改。</span>四倍元嘉。二衛臺坊人力，五不餘一；都水材官朽散，十不兩存。備豫都庫，材竹俱盡；東西二𡍒，塼瓦雙匱。敕令給賜，悉仰交市。尚書省舍，日就傾頹，第宅府署，類多穿毀。視不遑救，知不暇及。尋所入定調，用恒不周，既無儲畜，理至空盡。積弊累耗，鍾於今日。昔歲奉敕，課以揚、徐眾逋，凡入米穀六十萬斛，錢五千餘萬，布絹五萬匹，雜物在外，賴此相贍，故得推移。即今所懸轉多，興用漸廣，深懼供奉頓闕，軍器輟功，將士飢怨，百官騫祿。署府謝雕麗之器，土木停緹紫之容，國戚無以贍，勳求無以給。如愚管所慮，不月則歲矣。
</p>
<p class="margin2" id="p47"><a class="gg-link" href="#p47" onclick="return changeColor(this);"></a>
	經國遠謀，臣所不敢言，朝夕祗勤，心存於匪懈。起伏震遽，事屬冒聞。伏願陛下留須臾之鑒，垂永代之計，發不世之詔，施必行之典。則氓隸齊歡，<span class="jiaozhusup">則氓隸齊歡「隸」各本並作「祇」，據元龜四七一改。</span>高卑同泰。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
	帝優詔答之。庚戌，以驍騎將軍曹欣之爲徐州刺史。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
	六月乙亥，加鎮軍將軍齊王尚書左僕射。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
	秋七月戊子，征北將軍、南徐州刺史建平王景素據京城反。己丑，內外纂嚴。遣驍騎將軍任農夫、冠軍將軍黃回北討，鎮軍將軍齊王總統眾軍。曲赦南徐州。始安王伯融、都鄉侯伯猷賜死。辛卯，豫州刺史段佛榮統前鋒馬步眾軍。甲午，軍主、左軍將軍張保戰敗見殺。黃回等至京城，與景素諸軍戰，連破之。乙未，剋京城，斬景素，同逆皆伏誅。其日解嚴。丙申，大赦天下，封賞各有差。原京邑二縣元年以前逋調。辛丑，以武陵王贊爲南徐州刺史。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
	八月丁卯，立第十皇弟翽爲南陽王，第十一皇弟嵩爲新興王，第十二皇弟禧爲始建王。庚午，以給事黃門侍郎阮佃夫爲南豫州刺史。乙酉，以行青、冀二州刺史劉善明爲青、冀二州刺史。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
	九月丁亥，割郢州之隨郡屬司州。戊子，驍騎將軍高道慶有罪，賜死。己丑，車騎將軍、揚州刺史安成王進號驃騎大將軍、開府儀同三司，安西將軍、郢州刺史晉熙王燮進號鎮西將軍。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
	冬十月辛酉，以吏部尚書王僧虔爲尚書右僕射。宕昌王梁彌機爲安西將軍、河涼二州刺史。丙寅，中書監、護軍將軍褚淵母憂去職。十一月庚戌，詔攝本任。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
	五年春二月壬申，以建寧太守柳和爲寧州刺史。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
	四月甲戌，豫州刺史阮佃夫、步兵校尉申伯宗、朱幼謀廢立，佃夫、幼下獄死，伯宗伏誅。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
	五月己亥，以左軍將軍沈景德爲交州刺史，驍騎將軍全景文爲南豫州刺史。<span class="jiaozhusup">驍騎將軍全景文為南豫州刺史「驍騎」各本並作「驃騎」，據南齊書呂安國傳全景文附傳改。</span>丙午，以屯騎校尉孫曇瓘爲越州刺史。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
	六月甲戌，誅司徒左長史沈勃、散騎常侍杜幼文、游擊將軍孫超之、長水校尉杜叔文，大赦天下。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
	七月戊子夜，帝殞於仁壽殿，時年十五。己丑，皇太后令曰：
</p>
<p class="margin2" id="p59"><a class="gg-link" href="#p59" onclick="return changeColor(this);"></a>
	衛將軍、領軍、中書監、八座：昱以冢嫡，嗣登皇統，庶其體識日弘，社稷有寄。豈意窮凶極悖，自幼而長，善無細而不違，惡有大而必蹈。前後訓誘，常加隱蔽，險戾難移，日月滋甚。棄冠毀冕，長襲戎衣，犬馬是狎，鷹隼是愛，皁歷軒殿之中，韝緤宸扆之側。至乃單騎遠郊，獨宿深野，手揮矛鋋，躬行刳斮，白刃爲弄器，斬害爲恒務。捨交戟之衛，委天畢之儀，趨步闤闠，酣歌壚肆，宵遊忘反，宴寢營舍，奪人子女，掠人財物，方筴所不書，振古所未聞。沈勃儒士，孫超功臣，幼文兄弟，並豫勳效，四人無罪，一朝同戮。飛鏃鼓劍，孩稚無遺，屠裂肝腸，以爲戲謔，投骸江流，以爲歡笑。又淫費無度，帑藏空竭，橫賦關河，專充別蓄，黔庶嗷嗷，厝生無所。吾與其所生每厲以義方，遂謀酖毒，將騁凶忿。沈憂假日，慮不終朝。自昔辛、癸，爰及幽、厲，方之於此，未譬萬分。民怨既深，神怒已積，七廟阽危，四海褫氣。
</p>
<p class="margin2" id="p60"><a class="gg-link" href="#p60" onclick="return changeColor(this);"></a>
	廢昏立明，前代令範，況迺滅義反道，天人所棄，釁深牧野，理絕桐宮。故密令蕭領軍潛運明略，幽顯協規，普天同泰。驃騎大將軍安成王體自太宗，天挺淹叡，風神凝遠，德映在田。地隆親茂，皇曆攸歸，億兆係心，含生屬望。宜光奉祖宗，臨享萬國。便依舊典，以時奉行。未亡人追往傷懷，永言感絕。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
	太后又令曰：「昱窮凶極暴，自取灰滅，雖曰罪招，能無傷悼。棄同品庶，顧所不忍。可特追封蒼梧郡王。」葬丹陽秣陵縣郊壇西。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
	初昱在東宮，年五六歲時，始就書學，而惰業好嬉戲，主帥不能禁。好緣漆帳竿，去地丈餘，如此者半食久，乃下。年漸長，喜怒乖節，左右有失旨者，輒手加撲打。徒跣蹲踞，以此爲常。主帥以白太宗，上輒敕昱所生，嚴加捶訓。及嗣位，內畏太后，外憚諸大臣，猶未得肆志。自加元服，變態轉興，內外稍無以制。三年秋冬間，便好出遊行，太妃每乘青篾車，隨相檢攝。昱漸自放恣，太妃不復能禁。單將左右，棄部伍，或十里、二十里，或入市里，或往營署，日暮乃歸。四年春夏，此行彌數。自京城剋定，意志轉驕，於是無日不出。與左右人解僧智、張五兒恒相馳逐，夜出，開承明門，夕去晨反，晨出暮歸。從者並執鋋矛，行人男女，及犬馬牛驢，值無免者。民間擾懼，晝日不敢開門，道上行人殆絕。常著小袴褶，未嘗服衣冠。或有忤意，輒加以虐刑。有白棓數十枚，各有名號，鍼椎鑿鋸之徒，不離左右。嘗以鐵椎椎人陰破，左右人見之有斂眉者，昱大怒，令此人袒胛正立，以矛刺胛洞過。於耀靈殿上養驢數十頭，所自乘馬，養於御床側。先是民間訛言，謂太宗不男，陳太妃本李道兒妾，道路之言，或云道兒子也。昱每出入去來，常自稱劉統，或自號李將軍。與右衛翼輦營女子私通，每從之遊，持數千錢，供酒肉之費。阮佃夫腹心人張羊爲佃夫所委信。佃夫敗，叛走，後捕得，昱自於承明門以車轢殺之。杜延載、沈勃、杜幼文、孫超，皆躬運矛鋋，手自臠割。執幼文兄叔文於玄武湖北，昱馳馬執槊，自往刺之。制露車一乘，其上施篷，乘以出入，從者不過數十人。羽儀追之恒不及；又各慮禍，亦不敢追尋，唯整部伍，別在一處瞻望而已。凡諸鄙事，過目則能，鍛鍊金銀，裁衣作帽，莫不精絕。未嘗吹篪，執管便韻。天性好殺，以此爲歡，一日無事，輒慘慘不樂。內外百司，人不自保，殿省憂遑，夕不及旦。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
	齊王順天人之心，潛圖廢立，與直閤將軍王敬則謀之。七月七日，昱乘露車，從二百許人，無復鹵簿羽儀，往青園尼寺，晚至新安寺就曇度道人飲酒。醉，夕扶還於仁壽殿東阿氈幄中臥。時昱出入無恒，省內諸閤，夜皆不閉。且群下畏相逢值，無敢出者。宿衛並逃避，內外無相禁攝。王敬則先結昱左右楊玉夫、楊萬年、呂欣之、湯成之、陳奉伯、張石留、羅僧智、鍾千載、嚴道福、雷道賜、戴昭祖、許啟、戚元寶、盛道泰、鍾千秋、王天寶、公上延孫、俞成、錢道寶、馬敬之、陳寶直、吳璩之、劉印魯、唐天寶、俞孫等二十五人，謀共取昱。其夕，敬則出外，玉夫見昱醉熟無所知，乃與萬年同入氈幄內，以昱防身刀斬之。奉伯提昱首，依常行法，稱敕開承明門出，以首與敬則，馳至領軍府，以首呈齊王。王乃戎服，率左右數十人，稱行還，開承明門入。昱他夕每開門，門者震懾不敢視，至是弗之疑。齊王既入，曉，乃奉太后令奉迎安成王。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
	史臣曰：喪國亡家之主，雖適末同途，發軫或異也。前廢帝卑遊褻幸，皆龍駕帝飾，傳警清路；蒼梧王則藏璽懷紱，魚服忘反，危冠短服，匹馬孤征。至於殞身覆祚，其理若一。姬、夏之隆，質文異尚，亡國之道，其亦然乎。
</p>
<br/>
</div></body></html>