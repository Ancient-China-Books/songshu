<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋書-卷十一・志第一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷十一・志第一</h1><hr/></div>
<div class="section" id="title-1"><h2>
	志序　律曆上
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	左史記言，右史記事，事則春秋是也，言則尚書是也。至於楚書、鄭志、晉乘、楚杌之篇，皆所以昭述前史，俾不泯於後。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	司馬遷制一家之言，始區別名題，至乎禮儀刑政，有所不盡，乃於紀傳之外，創立八書，片文隻事，鴻纖備舉。班氏因之，靡違前式，網羅一代，條流遂廣。律曆禮樂，其名不變，以天官爲天文，改封禪爲郊祀，易貨殖、平準之稱，革河渠、溝洫之名；綴孫卿之辭，以述刑法，采孟軻之書，用序食貨。劉向鴻範，始自春秋，劉歆七略，儒墨異部，朱贛博采風謠，尤爲詳洽，固並因仍，以爲三志。而禮樂疏簡，所漏者多，典章事數，百不記一。天文雖爲該舉，而不言天形，致使三天之說，紛然莫辨。是故蔡邕於朔方上書，謂宜載述者也。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	漢興，接秦阬儒之後，典墳殘缺，耆生碩老，常以亡逸爲慮。劉歆七略，固之藝文，蓋爲此也。河自龍門東注，橫被中國，每漂決所漸，寄重災深，堤築之功，勞役天下。且關、洛高塏，地少川源，是故鎬、酆、潦、潏，咸入禮典。漳、滏、鄭、白之饒，溝渠沾溉之利，皆民命所祖，國以爲天，溝洫立志，亦其宜也。世殊事改，於今可得而略。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	竊以班氏律曆，前事已詳，自楊偉改創景初，而魏書闕志。及元嘉重造新法，大明博議回改，自魏至宋，宜入今書。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	班固禮樂、郊祀，馬彪祭祀、禮儀，蔡邕朝會，董巴輿服，並各立志。夫禮之所苞，其用非一，郊祭朝饗，匪云別事，旗章服物，非禮而何？今總而裁之，同謂禮志。刑法、食貨，前說已該，隨流派別，附之紀傳。樂經殘缺，其來已遠，班氏所述，政抄舉樂記，馬彪後書，又不備續。至於八音眾器，並不見書，雖略見世本，所闕猶眾。爰及雅鄭，謳謠之節，一皆屏落，曾無概見。郊廟樂章，每隨世改，雅聲舊典，咸有遺文。又案今鼓吹鐃歌，雖有章曲，樂人傳習，口相師祖，所務者聲，不先訓以義。今樂府鐃歌，校漢、魏舊曲，曲名時同，文字永異，尋文求義，無一可了。不知今之鐃章，何代曲也。今志自郊廟以下，凡諸樂章，非淫哇之辭，並皆詳載。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	天文、五行，自馬彪以後，無復記錄。何書自黃初之始，徐志肇義熙之元。今以魏接漢，式遵何氏。然則自漢高帝五年之首冬，暨宋順帝昇明二年之孟夏，二辰六沴，甲子無差。聖帝哲王，咸有瑞命之紀，蓋所以神明寶位，幽贊禎符，欲使逐鹿弭謀，窺覬不作，握河括地，綠文赤字之書，言之詳矣。爰逮道至天而甘露下，德洞地而醴泉出，金芝玄秬之祥，朱草白烏之瑞，斯固不可誣也。若夫衰世德爽，而嘉應不息，斯固天道茫昧，難以數推。亦由明主居上，而震蝕之災不弭；百靈咸順，而懸象之應獨違。今立符瑞志，以補前史之闕。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	地理參差，事難該辨，魏晉以來，遷徙百計，一郡分爲四五，一縣割成兩三，或昨屬荊、豫，今隸司、兗，朝爲零、桂之士，夕爲廬、九之民，去來紛擾，無暫止息，版籍爲之渾淆，職方所不能記。自戎狄內侮，有晉東遷，中土遺氓，播徙江外，幽、并、冀、雍、兗、豫、青、徐之境，幽淪寇逆。自扶莫而裹足奉首，免身於荊、越者，百郡千城，流寓比室。人佇鴻雁之歌，士蓄懷本之念，莫不各樹邦邑，思復舊井。既而民單戶約，不可獨建，故魏邦而有韓邑，齊縣而有趙民。且省置交加，日回月徙，寄寓遷流，迄無定託，邦名邑號，難或詳書。大宋受命，重啟邊隙，淮北五州，翦爲寇境，其或奔亡播遷，復立郡縣，斯則元嘉、泰始，同名異實。今以班固、馬彪二志，晉、宋起居，凡諸記註，悉加推討，隨條辨析，使悉該詳。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	百官置省，備有前說，尋源討流，於事爲易。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	元嘉中，東海何承天受詔纂宋書，其志十五篇，以續馬彪漢志，其證引該博者，即而因之，亦由班固、馬遷共爲一家者也。其有漏闕，及何氏後事，備加搜采，隨就補綴焉。淵流浩漫，非孤學所盡；足蹇途遙，豈短策能運。雖斟酌前史，備睹妍嗤，而愛嗜異情，取捨殊意，每含毫握簡，杼軸忘餐，終亦不足與班、左並馳，董、南齊轡。庶爲後之君子削藳而已焉。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	黃帝使伶倫自大夏之西，阮隃之陰，取竹之嶰谷生，其竅厚均者，斷兩節間而吹之，以爲黃鍾之宮。制十二管，以聽鳳鳴，以定律呂。夫聲有清濁，故協以宮商；形有長短，故檢以丈尺；器有大小，故定以斛斗；質有輕重，故平以鈞石。故虞書曰：「乃同律、度、量、衡。」然則律呂，宮商之所由生也。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	夫樂有器有文，有情有官。鍾鼓干戚，樂之器也；屈伸舒疾，樂之文也；「論倫無患，樂之情也；欣喜歡愛，樂之官也。」「是以君子反情以和志，廣樂以成教，故能情深而文明，氣盛而化神，和順積中，而英華發外。」故曰：「樂者，心之動也；聲者，樂之象也。」周禮曰：「乃奏黃鍾，歌大呂，舞雲門，以祀天神。乃奏太蔟，歌應鍾，舞咸池，以祭地祇。」四望山川先祖，各有其樂。又曰：「圜鍾爲宮，黃鍾爲角，太蔟爲徵，<span class="jiaozhusup">各本脫「爲角太蔟」四字，據周禮春官大司樂職文補。</span>姑洗爲羽，雷鼓雷鼗，孤竹之管，雲和之琴瑟，雲門之舞，冬日至，於地上之圜丘奏之。若樂六變，則天神皆降，可得而禮矣。」地祇人鬼，禮亦如之。其可以感物興化，若此之深也。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	「道始於一，一生二，二生三，三三而九。<span class="jiaozhusup">各本並作「三而九」，據淮南子天文訓原文補正。</span>故黃鍾之數六，分而爲雌雄十二鍾。鍾以三成，故置一而三之，凡積分十七萬七千一百四十七，爲黃鍾之實。故黃鍾位子，主十一月，下生林鍾。林鍾之數五十四，主六月，上生太蔟。太蔟之數七十二，主正月，下生南呂。南呂之數四十八，主八月，上生姑洗。姑洗之數六十四，主三月，下生應鍾。應鍾之數四十三，主十月，上生蕤賓。蕤賓之數五十七，主五月，上生大呂。大呂之數七十六，主十二月，下生夷則。夷則之數五十一，<span class="jiaozhusup">「五十一」宋書各本並作「五十」，據淮南子天文訓及晉書律曆志（以下簡稱晉志）補。錢寶琮宋書律志校勘記云：「夷則之數爲五０。五七，若舉成數言之，當作五十一。」</span>主七月，上生夾鍾。夾鍾之數六十七，主二月，下生無射。無射之數四十五，主九月，上生中呂。中呂之數六十，主四月，極不生。<span class="jiazhu">極不生，鍾律不能復相生。</span>宮生徵，徵生商，商生羽，羽生角，角生姑洗，姑洗生應鍾，比於正音，故爲和。<span class="jiaozhusup">各本「比」字上並有「不」字，據淮南子天文訓原文刪。小注「與正音比」上各本亦有「不」字，今並刪去。</span><span class="jiazhu">姑洗三月，應鍾十月，與正音比，故爲和。和，從聲也。</span><span class="jiaozhusup">「故」各本作「效」，「從」各本作「徙」，並據淮南子天文訓原文改正。</span>應鍾生蕤賓，蕤賓不比於正音，故爲繆。<span class="jiazhu">繆，音相干也。周律故有繆、和，爲武王伐紂七音也。</span>日冬至，音比林鍾浸以濁；日夏至，音比黃鍾浸以清。以十二月律應二十四時。甲子，中呂之徵也；丙子，夾鍾之羽也；戊子，黃鍾之宮也；庚子，無射之商也；壬子，夷則之角也。」
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	「古人爲度量輕重，皆生乎天道。黃鍾之律長九寸，物以三生，三三九，三九二十七，故幅廣二尺七寸，古之制也。音以八相生，故人長八尺，尋自倍，故八尺而爲尋。有形即有聲，音之數五，以五乘八，五八四十尺爲匹。匹者，中人之度也，一匹爲制。秋分而禾䅺定，<span class="jiazhu">䅺，禾穗芒也。</span>䅺定而禾孰。律之數十二，故十二䅺而當一粟，十二粟而當一寸。<span class="jiaozhusup">各本並作「一粟而當一寸」，據淮南子天文訓原文改正。</span>律以當辰，音以當日。日之數十，故十寸而爲尺，十尺爲丈。其以爲重，十二粟而當一分，十二分而當一銖，十二銖而當半兩。衡有左右，因而倍之，故二十四銖而當一兩。天有四時，以成一歲，因而四之，四四十六，故十六兩而一斤。三月而一時，三十日一月，故三十斤而爲一鈞。四時而一歲，故四鈞而一石。」「其爲音也，一律而生五音，十二律而爲六十音；因而六之，六六三十六，故三百六十音以當一歲之日。故律曆之數，天地之道也。下生者倍，以三除之；上生者四，以三除之。」
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	揚子雲曰：「聲生於日，<span class="jiazhu">謂甲己爲角，乙庚爲商，丙辛爲徵，丁壬爲羽，戊癸爲宮。</span>律生於辰，<span class="jiazhu">謂子爲黃鍾，丑爲大呂之屬。</span>聲以情質，<span class="jiazhu">質，正也。各以其行本情爲正也。</span>律以和聲，<span class="jiazhu">當以律管鍾均，和其清濁之聲。</span>聲律相協，而八音生。<span class="jiazhu">協，和。</span>宮、商、角、徵、羽，謂之五聲。金、石、匏、革、絲、竹、土、木，謂之八音。聲和音諧，是謂五樂。」
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	夫陰陽和則景至，律氣應則灰除。是故天子常以冬夏至御前殿，合八能之士，陳八音，聽樂均，度晷景，候鍾律，權土炭，效陰陽。冬至陽氣應，則樂均清，景長極，黃鍾通，土炭輕而衡仰。<span class="jiaozhusup">「仰」，各本訛邛，當由卬之形似而訛。卬仰古今字，續漢志、晉志作仰，今改正。</span>夏至陰氣應，則樂均濁，景短極，蕤賓通，土炭重而衡低。進退於先後五日之中，八能各以候狀聞。太史令封上。效則和，否則占。候氣之法，爲室三重，戶閉，塗釁周密，布緹幔。室中以木爲案，每律各一，內庳外高，從其方位，加律其上。以葭莩灰布其內端，案曆而候之。氣至者灰動。其爲氣動者其灰散，人及風所動者，其灰聚。<span class="jiaozhusup">三朝本、北監本、毛本、局本原作「氣至者次去散人及風所動者其灰聚」，殿本但「次」字作「吹」字，其餘文字並同。字句奪訛，義不可通。今據續漢志、晉志改正。</span>殿中候，用玉律十二。唯二至乃候靈臺，用竹律六十。<span class="jiaozhusup">「靈臺用竹律六十」七字，各本並脫，據續漢志、御覽一六引京房傳補。</span>取弘農宜陽縣金門山竹爲管，河內葭莩爲灰。<span class="jiaozhusup">各本並脫「爲管河內葭莩」六字，據晉志補。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	三代陵遲，音律失度。漢興，北平侯張蒼始定律曆。孝武之世，置協律之官。元帝時，郎中京房知五音六十律之數，受學於小黃令焦延壽。其下生、上生，終於中呂，而十二律畢矣。中呂上生執始，執始下生去滅，終於南事，而六十律畢矣。夫十二律之變至於六十，猶八卦之變至於六十四也。宓羲作易，紀陽氣之初，以爲律法。建日冬至之聲，以黃鍾爲宮，太蔟爲商，姑洗爲角，林鍾爲徵，南呂爲羽，應鍾爲變宮，蕤賓爲變徵。此聲氣之元，五音之正也。故各統一日。其餘以次運行，當日者各自爲宮，而商角徵羽以類從焉。禮運篇曰：「五聲、六律、十二管還相爲宮。」此之謂也。以六十律分一期之日，黃鍾自冬至始，及冬至而復，陰陽寒煖風雨之占於是生焉。房又曰：「竹聲不可以度調，故作準以定數。準之狀如瑟，長丈而十三弦，隱間九尺，以應黃鍾之律九寸；中央一弦，下有畫分寸，以爲六十律清濁之節。」房言律詳於歆所奏，<span class="jiaozhusup">各本並脫「於歆所奏」四字，據晉志補。</span>其術施行於史官，候部用之。續漢志具載其律準度數。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	漢章帝元和元年，待詔候鍾律殷肜上言：「官無曉六十律以準調音者，故待詔嚴嵩具以準法教子男宣，願召宣補學官，主調樂器。」詔曰：「嵩子學審曉律，別其族，協其聲者，審試。不得依託父學，以聾爲聰。聲微妙，獨非莫知，獨是莫曉，以律錯吹，能知命十二律不失一，乃爲能傳嵩學耳。」試宣十二律，其二中，其四不中，其六不知何律，宣遂罷。自此律家莫能爲準。靈帝熹平六年，東觀召典律者太子舍人張光等問準意。光等不知。歸閱舊藏，乃得其器，形制如房書，猶不能定其絃緩急。音不可書以曉人，<span class="jiaozhusup">「書以」各本作「以書」，據晉志乙正。</span>知之者欲教而無從，心達者體知而無師，故史官能辨清濁者遂絕。其可以相傳者，唯候氣而已。
</p>
<table border="1">
<tbody>
<tr>
<td>
				舊律度
			</td>
<td>
				新律度
			</td>
<td>
				舊律分
			</td>
<td>
				新律分<span class="jiazhu">新律小分母三十六</span><span class="jiaozhusup">「母」各本並作「十」，據錢寶琮校勘記改。</span>
</td>
</tr>
<tr>
<td>
				黃鍾九寸
			</td>
<td>
				九寸
			</td>
<td>
				十七萬七千一百四十七
			</td>
<td>
				十七萬七千一百四十七
			</td>
</tr>
<tr>
<td>
				林鍾六寸
			</td>
<td>
				六寸一釐
			</td>
<td>
				十一萬八千九十八
			</td>
<td>
				十一萬八千二百九十六<span class="jiazhu">二十五</span>
</td>
</tr>
<tr>
<td>
				太蔟八寸
			</td>
<td>
				八寸二釐
			</td>
<td>
				十五萬七千四百六十四
			</td>
<td>
				十五萬七千八百六十一<span class="jiazhu">十四</span>
</td>
</tr>
<tr>
<td>
				南呂五寸三分三釐<span class="jiazhu">少強</span><span class="jiaozhusup">「三分」各本並作「二分」，張文虎舒藝室隨筆云：「當作南呂五寸三分三釐少強。」錢寶琮校勘記云：「太蔟正律度八寸，二乘而三除之，正得五寸三分三釐少強也。」今據張、錢二家說改正。</span>
</td>
<td>
				五寸三分六釐<span class="jiazhu">少強</span>
</td>
<td>
				十萬四千九百七十六
			</td>
<td>
				十萬五千五百七十二<span class="jiazhu">三</span>
</td>
</tr>
<tr>
<td>
				姑洗七寸一分一釐<span class="jiazhu">強</span>
</td>
<td>
				七寸一分五釐<span class="jiazhu">強</span><span class="jiaozhusup">「強」各本並作「少強」，據律理校算改正。</span>
</td>
<td>
				十三萬九千九百六十八
			</td>
<td>
				十四萬七百六十二<span class="jiazhu">二十八</span>
</td>
</tr>
<tr>
<td>
				應鍾四寸七分四釐<span class="jiaozhusup">百衲本、北監本、毛本作「應鍾四寸七」。殿本、局本作「應鍾四寸七分」。據錢寶琮校勘記訂正。</span>
</td>
<td>
				四寸七分九釐<span class="jiazhu">強</span>
</td>
<td>
				九萬三千三百一十二
			</td>
<td>
				九萬四千三百五<span class="jiazhu">十七</span>
</td>
</tr>
<tr>
<td>
				蕤賓六寸三分二釐<span class="jiazhu">強</span>
</td>
<td>
				六寸三分八釐<span class="jiazhu">強</span><span class="jiaozhusup">「強」各本並作「少強」，據律理校算改正。</span>
</td>
<td>
				十二萬四千四百一十六<span class="jiaozhusup">各本並作「十二萬四千四百三十六」。據續漢志改。</span>
</td>
<td>
				十二萬五千六百八<span class="jiaozhusup">各本並作「十二萬五千六八六」。錢寶琮校勘記云：「據術當作十二萬五千六百八。六。」今改正。</span>
</td>
</tr>
<tr>
<td>
				大呂八寸四分二釐<span class="jiazhu">大強</span>
</td>
<td>
				八寸四分九釐<span class="jiazhu">大強</span>
</td>
<td>
				十六萬五千八百八十八
			</td>
<td>
				十六萬七千二百七十八<span class="jiazhu">三十一</span>
</td>
</tr>
<tr>
<td>
				夷則五寸六分一釐<span class="jiazhu">大強</span>
</td>
<td>
				五寸七分<span class="jiazhu">弱</span>
</td>
<td>
				十一萬五百九十二
			</td>
<td>
				十一萬二千一百八十一<span class="jiazhu">二十</span>
</td>
</tr>
<tr>
<td>
				夾鍾七寸四分九釐<span class="jiazhu">少弱</span><span class="jiaozhusup">「少弱」各本並作「少強」，據錢寶琮校勘記改。</span>
</td>
<td>
				七寸五分八釐<span class="jiazhu">少弱</span><span class="jiaozhusup">「少」字，各本並脫，據律理校算補正。</span>
</td>
<td>
				十四萬七千四百五十六
			</td>
<td>
				十四萬九千二百四十四<span class="jiazhu">九</span>
</td>
</tr>
<tr>
<td>
				無射四寸九分九釐<span class="jiazhu">半弱</span><span class="jiaozhusup">「半弱」各本並作「半強」，據錢寶琮校勘記改。</span>
</td>
<td>
				五寸九釐<span class="jiazhu">半</span>
</td>
<td>
				九萬八千三百四
			</td>
<td>
				十萬二百九十<span class="jiazhu">三十四</span>
</td>
</tr>
<tr>
<td>
				中呂六寸六分六釐<span class="jiazhu">弱</span>
</td>
<td>
				六寸七分七釐
			</td>
<td>
				十三萬一千七十二
			</td>
<td>
				十三萬三千二百五十七<span class="jiazhu">二十五</span><span class="jiaozhusup">「二十五」各本並作「二十三」，據錢寶琮校勘記改正。</span>
</td>
</tr>
<tr>
<td>
				黃鍾八寸八分八釐<span class="jiazhu">弱</span>
</td>
<td>
				九寸
			</td>
<td>
				十七萬四千七百六十二<span class="jiazhu">三分之二，不足二千三百八十四，三分之一<span class="jiaozhusup">各本並作「三分之二分二千四百八十四三分之一」，據錢寶琮校勘記改正。</span></span>
</td>
<td>
				十七萬七千一百四十七
			</td>
</tr>
</tbody>
</table>
<p class="em2" id="p18"><a class="gg-link" href="#p18" onclick="return changeColor(this);"></a>
	論曰：律呂相生，皆三分而損益之。先儒推十二律，從子至亥，每三之，凡十七萬七千一百四十七，而三約之，是爲上生。故漢志云：三分損一，下生林鍾，三分益一，上生太蔟。無射既上生中呂，則中呂又當上生黃鍾，然後五聲、六律、十二管還相爲宮。今上生不及黃鍾實二千三百八十四，九約實一千九百六十八爲一分，此則不周九寸之律一分有奇，豈得還爲宮乎？凡三分益一爲上生，三分損一爲下生，此其大略，猶周天斗分四分之一耳。京房不思此意，比十二律微有所增，方引而伸之，中呂上生執始，執始下生去滅，至于南事，爲六十律，竟復不合，彌益其疏。班氏所志，未能通律呂本源，徒訓角爲觸，徵爲祉，陽氣施種於黃鍾，如斯之屬，空煩其文，而爲辭費。又推九六，欲符劉歆三統之數，假託非類，以飾其說，皆孟堅之妄矣。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	蔡邕從朔方上書，云前漢志但載十二律，<span class="jiaozhusup">「十二律」各本皆脫「二」字。今據前漢志補。</span>不及六十。六律尺寸相生，司馬彪皆已志之。漢末，亡失雅樂，黃初中，鑄工柴玉巧有意思，形器之中，多所造作。協律都尉杜夔令玉鑄鍾，其聲清濁，多不如法。數毀改作，玉甚厭之，謂夔清濁任意。更相訴白於魏王。魏王取玉所鑄鍾，雜錯更試，然後知夔爲精，於是罪玉及諸子，皆爲養馬士。<span class="jiaozhusup">「士」各本並作「主」，據三國志魏志杜夔傳改。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	晉泰始十年，中書監荀勗、中書令張華，出御府銅竹律二十五具，部太樂郎劉秀等校試，其三具與杜夔及左延年律法同，其二十二具，視其銘題尺寸，是笛律也。問協律中郎將列和，辭：「昔魏明帝時，令和承受笛聲，以作此律，欲使學者別居一坊，歌詠講習，依此律調。至於都合樂時，但識其尺寸之名，則絲竹歌詠，皆得均合。歌聲濁者，用長笛長律；歌聲清者，用短笛短律。凡絃歌調張清濁之制，不依笛尺寸名之，則不可知也。」
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	勗等奏：「昔先王之作樂也，以振風蕩俗，饗神佑賢，<span class="jiaozhusup">「佑」各本並作「佐」，據晉志改。</span>必協律呂之和，以節八音之中。<span class="jiaozhusup">「中」各本並作「用」，據晉志改。</span>是故郊祀朝宴，用之有制，歌奏分敘，清濁有宜。故曰『五聲十二律，還相爲宮』。此經傳記籍可得而知者也。如和對辭，笛之長短，無所象則，率意而作，不由曲度。考以正律，皆不相應，吹其聲均，多不諧合。又辭：『先師傳笛，別其清濁，直以長短，工人裁制，舊不依律。』是爲作笛無法。而和寫笛造律，<span class="jiaozhusup">「和」各本並作「知」，據晉志改。按和指協律中郎將列和。</span>又令琴瑟歌詠，從之爲正，非所以稽古先哲，垂憲于後者也。謹條牒諸律，問和意狀如左。及依典制，用十二律造笛像十二枚，聲均調和，器用便利。講肄彈擊，必合律呂，況乎宴饗萬國，奏之廟堂者哉！雖伶、夔曠遠，至音難精，猶宜儀刑古昔<span class="jiaozhusup">各本並奪「儀」字，據晉志補。</span>，以求厥衷，合于經禮，於制爲詳。若可施用，請更部笛工，選竹造作，下太樂、樂府施行。<span class="jiaozhusup">「下」字各本並奪去，據晉志補。</span>平議諸杜夔、左延年律可皆留。其御府笛正聲下徵各一具，皆銘題作者姓名。其餘無所施用，還付御府毀。」奏可。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	勗又問和：「作笛爲可依十二律作十二笛，令一孔依一律，然後乃以爲樂不？」和辭：「太樂東廂長笛正聲已長四尺二寸，今當復取其下徵之聲；於法，聲濁者笛當長，計其尺寸，乃五尺有餘，和昔日作之，不可吹也。又笛諸孔，雖不校試，意謂不能得一孔輒應一律也。」案太樂，四尺二寸笛正聲均應蕤賓，以十二律還相爲宮，推法下徵之孔，當應律大呂。大呂笛長二尺六寸有奇，不得長五尺餘。令太樂郎劉秀、鄧昊等依律作大呂笛以示和。又吹七律，一孔一校，聲皆相應。然後令郝生鼓箏，宋同吹笛，以爲雜引、相和諸曲。和乃辭曰：「自和父祖漢世以來，笛家相傳，不知此法，而今調均與律相應，實非所及也。」郝生、魯基、种整、朱夏，皆與和同。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	又問和：「笛有六孔，及其體中之空爲七。和爲能盡名其宮商角徵不？孔調與不調，以何檢知？」和辭：「先師相傳，吹笛但以作曲相語，爲某曲當舉某指，<span class="jiaozhusup">「舉」各本並作「與」，據晉志改。</span>初不知七孔盡應何聲也。若當作笛，其仰尚方笛工，依案舊像訖，但吹取鳴者，初不復校其諸孔調與不調也。」案周禮調樂金石，有一定之聲，是故造鍾磬者，先依律調之，然後施於廂懸。作樂之時，諸音皆受鍾磬之均，即爲悉應律也。至於饗宴殿堂之上，無廂懸鍾磬，以笛有一定調，故諸絃歌皆從笛爲正。是爲笛猶鍾磬，宜必合於律呂。如和所對，直以意造，率短一寸，七孔聲均，不知其皆應何律。調與不調，無以檢正。唯取竹之鳴者，爲無法制。輒令部郎劉秀、鄧昊、王豔、魏邵等與笛工參共作笛<span class="jiaozhusup">「輒」晉志作「趣」，嚴可均全晉文「趣」下有「令」字，今不改「輒」字，補「令」字。「王豔」二字各本皆空白，據晉志補。</span>，工人造其形，律者定其聲，然後器象有制，音均和協。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	又問和：「若不知律呂之義，作樂音均高下清濁之調，當以何名之？」和辭：「每合樂時，隨歌者聲之清濁，用笛有長短。假令聲濁者用三尺二笛，因名曰此三尺二調也。聲清者用二尺九笛，因名曰此二尺九調也。漢、魏相傳，施行皆然。」案周禮奏六樂，乃奏黃鍾，歌大呂；乃奏太蔟，歌應鍾。皆以律呂之義，紀歌奏清濁。而和所稱以二尺三尺爲名，雖漢、魏用之，俗而不典。部郎劉秀、鄧昊等以律作笛，三尺二寸者，應無射之律，若宜用長笛，執樂者曰「請奏無射」。周語曰：「無射所以宣布哲人之令德，示民軌儀也。」二尺八寸四分四釐應黃鍾之律，若宜用短笛，執樂者曰「請奏黃鍾」。周語曰：「黃鍾所以宣養六氣九德也。」是則歌奏之義，當合經禮，考之古典，於制爲雅。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	書曰：「予欲聞六律五聲八音，在治忽。」<span class="jiaozhusup">三朝本作「在治七始」，北監、毛本、殿本、局本作「在治忽始」。按尚書益稷篇作「在治忽」，今據改。</span>周禮載六律六同。禮記又曰：「五聲十二律，還相爲宮。」劉歆、班固纂律曆志，亦紀十二律。唯京房始創六十律，至章帝時，其法已亡；蔡邕雖追紀其言，<span class="jiaozhusup">「紀」字，百衲本空格一字。北監、毛本、殿本、局本作「古作」二字。今據晉志補。</span>亦曰「今無能爲者」。依案古典及今音家所用六十律者，無施於樂。謹依典記，以五聲十二律還相爲宮之法，制十二笛象，記注圖側，如別。省圖，不如視笛之了，故復重作蕤賓伏孔笛。其制云：
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	黃鍾之笛，正聲應黃鍾，下徵應林鍾，長二尺八寸四分四釐有奇。<span class="jiazhu">周語曰：「黃鍾所以宣養六氣九德也。」正聲調法，<span class="jiaozhusup">「正聲」各本並作「主聲」，據晉志改。</span>以黃鍾爲宮，則姑洗爲角。翕笛之聲應姑洗，故以四角之長爲黃鍾之笛也。其宮聲正而不倍，故曰正聲。</span>正聲調法，黃鍾爲宮，<span class="jiazhu">第一孔。</span>應鍾爲變宮，<span class="jiazhu">第二孔。</span>南呂爲羽，<span class="jiazhu">第三孔。</span>林鍾爲徵，<span class="jiazhu">第四孔。</span>蕤賓爲變徵，<span class="jiazhu">第五附孔。</span>姑洗爲角，<span class="jiazhu">笛體中聲。</span>太蔟爲商。<span class="jiazhu">笛後出孔也。商聲濁於角，當在角下，而角聲以在體中，故上其商孔，令在宮上，清於宮也。然則宮商正也，餘聲皆倍也。是故從宮以下，孔轉下轉濁也。此章說笛孔上下次第之名也。<span class="jiaozhusup">「次第」百衲本作「太律」，北監、毛本、殿本、局本作「大律」，今據晉志改。</span>下章說律呂相生，笛之制也。</span>正聲調法，黃鍾爲宮，<span class="jiazhu">作黃鍾之笛，將求宮孔，以姑洗及黃鍾律從笛首下度之，盡二律之長而爲孔，則得宮聲也。</span>宮生徵，黃鍾生林鍾也。<span class="jiazhu">以林鍾之律從宮孔下度之，盡律作孔，則得徵聲也。</span>徵生商，林鍾生太蔟也。<span class="jiazhu">以太蔟律從徵孔上度之，盡律以爲孔，則得商聲也。</span>商生羽，太蔟生南呂也。<span class="jiazhu">以南呂律從商孔下度之，<span class="jiaozhusup">「南呂律」下各本有「度」字，據晉志刪。「商孔」各本作「角孔」，據晉志改。</span>盡律爲孔，則得羽聲也。</span>羽生角，南呂生姑洗也。<span class="jiazhu">以姑洗律從羽孔上行度之，盡律而爲孔，則得角聲也。然則出於商孔之上，吹笛者左手所不及也。從羽孔下行度之，盡律而爲孔，亦得角聲，出於變徵附孔之下，<span class="jiaozhusup">「變徵附孔」各本並作「附商孔」，晉志作「商附空」。錢寶琮校勘記云：「晉志亦誤。當云出於變徵附孔之下。變徵附孔，即上文所謂第五孔也。」今據錢說改。</span>則吹者右手所不逮也，故不作角孔。推而下之，復倍其均，是以角聲在笛體中，古之制也。音家舊法，雖一倍再倍，<span class="jiaozhusup">「一倍」各本並作「一部」，據晉志改。</span>但令均同。適足爲唱和之聲，無害於曲均故也。周語曰，匏竹利制，議宜，謂便於事用從宜者也。</span>角生變宮，姑洗生應鍾也。<span class="jiazhu">上句所謂當爲角孔而出商上者，<span class="jiaozhusup">「商上」各本及晉志並作「商下」。張文虎舒藝室隨筆及錢寶琮校勘記並云商下當作商上。今據改。</span>墨點識之，以應律也。從此點下行度之，盡律爲孔，<span class="jiaozhusup">各本只有「爲孔」二字，奪去上二字。晉志作「應律爲孔」。張文虎舒藝室隨筆云：「應律爲孔，當作盡律爲孔。」今據張氏說補。</span>則得變宮之聲也。</span>變宮生變徵，應鍾生蕤賓也。<span class="jiazhu">以蕤賓律從變宮下度之，盡律爲孔，則得變徵之聲。十二笛之制，各以其宮爲主。<span class="jiaozhusup">「各」各本並作「名」，據晉志改。</span>相生之法，或倍或半，其便事用，<span class="jiaozhusup">「便」各本並作「使」，據晉志改。</span>例皆一者也。</span>下徵調法，林鍾爲宮，<span class="jiazhu">第四孔也。本正聲黃鍾之徵。徵清當在宮上，用笛之宜，倍令濁下，故曰下徵。下徵更爲宮者，記所謂「五聲十二律還相爲宮」也。<span class="jiaozhusup">「也」各本並作「者」，據晉志改。</span>然則正聲調清，下徵調濁也。</span>南呂爲商，<span class="jiazhu">第三孔也。<span class="jiaozhusup">各本奪「也」字，依前後文例，據晉志補。</span>本正聲黃鍾之羽，今爲下徵之商。</span>應鍾爲角，<span class="jiazhu">第二孔也。本正聲黃鍾之變宮，今爲下徵之角也。</span>黃鍾爲變徵，<span class="jiazhu">下徵之調，林鍾爲宮，大呂當變徵。而黃鍾笛本無大呂之聲，故假用黃鍾以爲變徵也。假用之法：當變徵之聲，則俱發黃鍾及太蔟、應鍾三孔。黃鍾濁而太蔟清，<span class="jiaozhusup">「濁」字上，各本並有「應」字，錢寶琮校勘記云：「應字是衍文。」今刪去。</span>大呂律在二律之間，俱發三孔而微磑𥖪之，<span class="jiaozhusup">「微」各本並作「徵」。晉書斠注改作「微」。張文虎舒藝室隨筆云：「徵當作微，晉志亦誤。」按斠注蓋據張氏說改。今改正。</span>則得大呂變徵之聲矣。諸笛下徵調求變徵之法，皆如此。</span>太蔟爲徵，<span class="jiazhu">笛後出孔，本正聲之商，今爲下徵之徵。</span>姑洗爲羽，<span class="jiazhu">笛體中翕聲也。本正聲之角，今爲下徵之羽也。</span>蕤賓爲變宮，<span class="jiazhu">附孔是也。本正聲之變徵也，今爲下徵之變宮也。然則正聲之調，孔轉下轉濁；下徵之調，孔轉上轉清也。</span>清角之調：以姑洗爲宮，<span class="jiazhu">即是笛體中翕聲也，於正聲爲角，於下徵爲羽。清角之調，乃以爲宮，而哨吹令清，故曰清角。唯得爲宛詩謠俗之曲，不合雅樂也。</span>蕤賓爲商，<span class="jiazhu">正也。</span>林鍾爲角，<span class="jiazhu">非正也。</span>南呂爲變徵，<span class="jiazhu">非正也。</span>應鍾爲徵，<span class="jiazhu">正也。</span>黃鍾爲羽，<span class="jiazhu">非正也。</span>太蔟爲變宮。<span class="jiazhu">非正也。清角之調，唯宮商及徵，與律相應，餘四聲非正者皆濁，一律哨吹令清，假而用之，其例一也。</span>
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	凡笛體用角律，其長者八之，<span class="jiazhu">蕤賓、林鍾也。</span>短者四之，<span class="jiazhu">其餘十笛，皆四角也。</span>空中實容，長者十六，<span class="jiazhu">短笛竹宜受八律之黍也。<span class="jiaozhusup">錢寶琮校勘記云：「注文與正文不相屬，疑有脫誤。」</span>若長短大小不合於此，或器用不便聲均法度之齊等也。然笛竹率上大下小，不能均齊，必不得已，取其聲均合。</span>三宮<span class="jiazhu">一曰正聲，二曰下徵，三曰清角。</span>二十一變也。<span class="jiazhu">宮有七聲，錯綜用之，故二十一變也。諸笛例皆一也。</span>伏孔四，所以便事用也。<span class="jiazhu">一曰正角，出於商上者也。二曰倍角，近笛下者也。三曰變宮，近於宮孔，倍令下者也。四曰變徵，遠於徵孔，倍令高者也。<span class="jiaozhusup">據錢寶琮校勘記云：「當云四曰變徵，近於徵孔，半令高者也。」</span>或倍或半，或四分一，取則於琴徽也。四者皆不作其孔而取其度，以應進退上下之法，所以協聲均，便事用也。其本孔隱而不見，故曰伏孔。</span>
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	大呂之笛：正聲應大呂，下徵應夷則，長二尺六寸六分三釐有奇。<span class="jiazhu">周語曰：「元間大呂，助宣物也。」</span>
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	太蔟之笛：正聲應太蔟，下徵應南呂，長二尺五寸二分八釐有奇。<span class="jiaozhusup">各本並作「長二尺五寸三分一釐有奇」。據張文虎舒藝室隨筆說改正。</span><span class="jiazhu">周語曰：「太蔟所以金奏，贊陽出滯也。」</span>
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	夾鍾之笛：正聲應夾鍾，下徵應無射，長二尺四寸。<span class="jiazhu">周語曰：「二間夾鍾，出四隙之細也。」</span>
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	姑洗之笛：正聲應姑洗，下徵應應鍾，長二尺二〔寸四分七釐有奇。<span class="jiazhu">周語曰：「姑洗所以修潔百物，考神納賓也。」</span>〕
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	〔中呂之笛：正聲應中呂，下徵應黃鍾，長二尺一〕寸三分三釐有奇。<span class="jiaozhusup">各本均奪去「寸四分至二尺一」，據張文虎舒藝室隨筆說補。</span><span class="jiazhu">周語曰：「三間中呂，宣中氣也。」<span class="jiaozhusup">「宣」各本訛「宮」，據晉志改。</span></span>
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	蕤賓之笛：正聲應蕤賓，下徵應大呂，長三尺九寸九分五釐有奇。<span class="jiazhu">周語曰：「蕤賓所以安靜神人，獻酬交酢。」變宮近宮孔，故倍半令下，<span class="jiaozhusup">各本並脫去「近宮孔」之宮字，今據晉志補。「倍」，各本作「陪」，今據晉志改正。</span>便於用也。林鍾亦如之。</span>
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	林鍾之笛：正聲應林鍾，下徵應太蔟，長三尺七寸九分二釐有奇。<span class="jiaozhusup">「二釐」各本並作「七釐」。據錢寶琮校勘記改。</span><span class="jiazhu">周語曰：「四間林鍾，和展百事，俾莫不任肅純恪。」</span>
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	夷則之笛：正聲應夷則，下徵應夾鍾，長三尺六寸。<span class="jiazhu">周語曰：「夷則所以詠歌九則，平民無貳也。」<span class="jiaozhusup">「九則」各本並作「九州」，據國語原文改正。</span>變宮之法，亦如蕤賓，體用四角，故四分益一也。</span>
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	南呂之笛：正聲應南呂，下徵應姑洗，長三尺三寸七分一釐有奇。<span class="jiaozhusup">「一釐有奇」四字，各本並脫，據錢寶琮校勘記補。</span><span class="jiazhu">周語曰：「五間南呂，贊陽秀也。」</span>
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	無射之笛：正聲應無射，下徵應中呂，長三尺二寸。<span class="jiazhu">周語曰：「無射所以宣布哲人之令德，示民軌儀也。」</span>
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	應鍾之笛：正聲應應鍾，下徵應蕤賓，長二尺九寸九分六釐有奇。<span class="jiaozhusup">「二尺」各本作「三尺」，殿本作「五尺」。張文虎舒藝室隨筆、錢寶琮校勘記並云：「三尺當作二尺。」今據張、錢二家說改。</span><span class="jiazhu">周語曰：「六間應鍾，均利器用，俾應復也。」</span>
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	勗又以魏杜夔所制律呂，檢校太樂、總章、鼓吹八音，與律乖錯。始知後漢至魏，尺度漸長於古四分有餘。夔依爲律呂，故致失韻。乃部佐著作郎劉恭依周禮更積黍起度，<span class="jiaozhusup">「乃」各本並作「及」，據晉志改。</span>以鑄新律。既成，募求古器，<span class="jiaozhusup">「募」各本並作「慕」，今改正。</span>得周時玉律，比之不差毫釐。又漢世故鍾，以律命之，不叩而自應。初勗行道，逢趙郡商人縣鐸於牛，其聲甚韻。至是搜得此鐸，以調律呂焉。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	晉武帝以勗律與周、漢器合，乃施用之。散騎侍郎阮咸譏其聲高，非興國之音。咸亡後，掘地得古銅尺，果長勗尺四分，時人咸服其妙。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	元康中，裴頠以爲醫方民命之急，而稱兩不與古同，爲害特重，宜因此改治權衡。不見省。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	黃鍾箱笛，晉時三尺八寸，元嘉九年，太樂令鍾宗之減爲三尺七寸。十四年，治書令史奚縱又減五分，爲三尺六寸五分。<span class="jiazhu">列和云：「東箱長笛四尺二寸也。」</span>太蔟箱笛，晉時三尺七寸，宗之減爲三尺三寸七分，縱又減一寸一分，爲三尺二寸六分。姑洗箱笛，晉時三尺五寸，宗之減爲二尺九寸七分，縱又減五分，爲二尺九寸二分。蕤賓箱笛，晉時二尺九寸，宗之減爲二尺六寸，縱又減二分，爲二尺五寸八分。
</p>
<br/>
</div></body></html>