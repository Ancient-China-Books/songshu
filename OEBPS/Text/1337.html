<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋書-卷七十六·列傳第三十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
	列傳第三十六
</h1><hr/></div>
<div class="section" id="title-1"><h2>
	朱脩之　宗愨　王玄謨
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	朱脩之字恭祖，義陽平氏人也。曾祖燾，晉平西將軍。祖序，豫州刺史。父諶，益州刺史。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	脩之自州主簿遷司徒從事中郎，文帝謂曰：「卿曾祖昔爲王導丞相中郎，卿今又爲王弘中郎，可謂不忝爾祖矣。」後隨到彥之北伐。<span class="jiaozhusup">按御覽五一一引宋書，稱脩之時加建武將軍留戍滑臺。水經河水注又作建威將軍朱脩之，傳並不載。</span>彥之自河南回，留脩之戍滑臺，爲虜所圍，數月糧盡，將士熏鼠食之，遂陷於虜。<span class="jiaozhusup">御覽三二０引宋書：「朱脩之留戍滑臺，乃爲索虜所攻圍，脩之糧盡，救兵不至，將士燋鼠食之，城陷，爲虜所執，上嘉其節。」或爲沈約宋書原文。</span>初，脩之母聞其被圍既久，常憂之，忽一旦乳汁驚出，母號泣告家人曰：「吾今已老，忽復有乳汁，斯不祥矣。吾兒其不利乎。」後問至，脩之果以此日陷沒。<span class="jiaozhusup">御覽五一一引宋書云：「朱脩之留戍滑臺，爲索虜所攻，母悲憂，一旦乳汁驚出，因號慟告家人曰：『我老，非有乳汁之時，今忽如此，我兒必沒矣。』後數日，凶問至，脩之果其日陷沒。」或是沈約宋書原文而又有所刪節。</span>
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	託跋燾嘉其守節，以爲侍中，<span class="jiaozhusup">「侍中」魏書毛脩之傳朱脩之附傳、南史作「雲中鎮將」。</span>妻以宗室女。脩之潛謀南歸，妻疑之，每流涕問其意，脩之深嘉其義，竟不告也。後鮮卑馮弘稱燕王，治黃龍城，託跋燾伐之，脩之與同沒人邢懷明並從。又有徐卓者，復欲率南人竊發，事泄被誅。脩之、懷明懼奔馮弘，弘不禮。留一年，會宋使傳詔至，脩之名位素顯，傳詔見即拜之，彼國敬傳詔，謂爲「天子邊人」，見其致敬於脩之，乃始加禮。時魏屢伐弘，或說弘遣脩之歸求救，遂遣之。泛海至東萊，遇猛風柁折，垂以長索，船乃復正。海師望見飛鳥，知其近岸，須臾至東萊。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	元嘉九年，至京邑，以爲黃門侍郎，累遷江夏內史。雍州刺史劉道產卒，群蠻大動，脩之爲征西司馬討蠻，失利。孝武初，爲寧蠻校尉、雍州刺史，加都督。脩之在政寬簡，士眾悅附。及荊州刺史南郡王義宣反，檄脩之舉兵，脩之僞與之同，而遣使陳誠於帝。帝嘉之，以爲荊州刺史，加都督。義宣聞脩之不與己同，乃以魯秀爲雍州刺史，擊襄陽。脩之命斷馬鞍山道，秀不得前，乃退。及義宣敗於梁山，單舟南走，脩之率眾南定遺寇。時竺超民執義宣，脩之至，乃殺之，以功封南昌縣侯。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	脩之治身清約，凡所贈貺，一無所受，有餉，或受之，而旋與佐吏賭之，終不入己，唯以撫納群蠻爲務。徵爲左民尚書，轉領軍將軍。去鎮，秋毫不犯，計在州然油及牛馬穀草，以私錢十六萬償之。然性儉剋少恩情，姊在鄉里，飢寒不立，脩之未嘗供贍。嘗往視姊，姊欲激之，爲設菜羹粗飯，脩之曰：「此乃貧家好食。」致飽而去。先是，新野庾彥達爲益州刺史，攜姊之鎮，分祿秩之半以供贍之，西土稱焉。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	脩之後墜車折腳，辭尚書，領崇憲太僕，仍加特進、金紫光祿大夫。以腳疾不堪獨行，特給扶侍。卒，贈侍中，特進如故。諡貞侯。<span class="jiaozhusup">建康實錄云：「大明八年二月辛丑，領軍朱脩之卒，子雍嗣。」此亦略之。</span>
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	宗愨字元幹，南陽人也。叔父炳，高尚不仕。愨年少時，炳問其志，愨曰：「願乘長風破萬里浪。」炳曰：「汝不富貴，即破我家矣。」<span class="jiaozhusup">御覽九、五一二引宋書云：「汝若不富貴，必破我門戶。」或爲沈約宋書原文。</span>兄泌娶妻，始入門，夜被劫，愨年十四，挺身拒賊，賊十餘人皆披散，不得入室。時天下無事，士人並以文義爲業，炳素高節，諸子群從皆好學，而愨獨任氣好武，故不爲鄉曲所稱。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	江夏王義恭爲征北將軍、南兗州刺史，愨隨鎮廣陵。時從兄綺爲征北府主簿，綺嘗入直，而給吏牛泰與綺妾私通，愨殺泰，綺壯其意，不責也。<span class="jiaozhusup">南史此下云：「後以補國上軍將軍。」建康實錄：「爲江夏國上將軍，十五年不改職。」御覽四三一引宋書：「爲江夏王國上將軍，十五年不徙官。」蓋後人輯補時，闕錄其事。御覽所引，或是沈約宋書原文。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	元嘉二十二年，伐林邑，愨自奮請行。義恭舉愨有膽勇，乃除振武將軍，爲安西參軍蕭景憲軍副，隨交州刺史檀和之圍區粟城。林邑遣將范毗沙達來救區粟，和之遣偏軍拒之，爲賊所敗。又遣愨，愨乃分軍爲數道，偃旗潛進，討破之，拔區粟，入象浦。林邑王范陽邁傾國來拒，以具裝被象，前後無際，士卒不能當。愨曰：「吾聞師子威服百獸。」乃製其形，與象相禦，象果驚奔，眾因潰散，遂克林邑。<span class="jiaozhusup">通典兵典因機設權篇、初學記二九引宋書、御覽二八七引宋書云：「宗愨征林邑，圍區粟城。林邑王范陽邁遣將范毗沙達率萬餘人來救。愨謂諸將曰：『寇眾我寡，難與爭鋒。』乃分軍爲數道，偃旗臥鼓，愨潛進，令曰：『聽我鼓噪，乃出。』山路榛深，賊了不備，卒見軍至，驚懼退走，愨乘勝追討，敗歸林邑。仍攻區粟，拔之。汎海陵山，徑入象浦。有大渠南來注浦，宋軍阻渠置陣。林邑王傾國來逆，限渠不得渡。以具裝被象，諸將憚之，請待前後軍集然後擊。愨曰：『不然。吾已屠其堅城，破其銳眾。我氣方厲，彼已破膽。一戰可定，何疑焉。』愨以爲外國有師子，威服百獸，乃製其形，與象相禦。象果驚奔，眾因此潰亂，愨乃與馬軍主馬通厲渠直渡，步軍因之共奮擊，陽邁迸走，大眾一時奔散，遂克林邑。」或爲沈約宋書原文。</span>收其異寶雜物，不可勝計。愨一無所取，衣櫛蕭然。文帝甚嘉之。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	後爲隨郡太守，雍州蠻屢爲寇，建威將軍沈慶之率愨及柳元景等諸將，分道攻之，群蠻大潰。又南新郡蠻帥田彥生率部曲反叛，焚燒郡城，屯據白楊山，元景攻之未能下，愨率其所領先登，眾軍隨之，群蠻由是畏服。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	三十年，孝武伐元凶，以愨爲南中郎諮議參軍，領中兵。孝武即位，以爲左衛將軍，封洮陽侯，功次柳元景。孝建中，累遷豫州刺史，監五州諸軍事。先是，鄉人庾業，家甚富豪，方丈之膳，以待賓客，而愨至，設以菜葅粟飯，謂客曰：「宗軍人，慣噉粗食。」愨致飽而去。至是業爲愨長史，帶梁郡，愨待之甚厚，不以前事爲嫌。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	大明三年，竟陵王誕據廣陵反，愨表求赴討，乘驛詣都，面受節度，上停輿慰勉，愨聳躍數十，左右顧盻，上壯之。及行，隸車騎大將軍沈慶之。初，誕誑其眾云：「宗愨助我。」及愨至，躍馬繞城呼曰：「我宗愨也。」事平，入爲左衛將軍。五年，從獵墮馬，腳折不堪朝直，以爲光祿大夫，加金紫。愨有佳牛堪進御，官買不肯賣，坐免官。明年，復職。廢帝即位，爲寧蠻校尉、雍州刺史，加都督。卒，贈征西將軍，諡曰肅侯。泰始二年，詔以愨配食孝武廟。子羅雲，卒，子元寶嗣。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	王玄謨字彥德，太原祁人也。六世祖宏，河東太守，綿竹侯，以從叔司徒允之難，棄官北居新興，仍爲新興、鴈門太守，其自敘云爾。<span class="jiaozhusup">張森楷校勘記云：「王宏，謝承後漢書以爲允兄。范曄後漢書允傳但言允用同郡王宏爲右扶風。又二書皆言王宏爲右扶風，李傕矯詔殺之，不言宏北居新興，蓋譜牒自敘，有不足徵者。」</span>祖牢，仕慕容氏爲上谷太守，陷慕容德，居青州。父秀，早卒。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	玄謨幼而不群，世父蕤有知人鑒，常笑曰：「此兒氣概高亮，有太尉彥雲之風。」武帝臨徐州，辟爲從事史，與語異之。少帝末，謝晦爲荊州，請爲南蠻行參軍、武寧太守。<span class="jiaozhusup">「武寧」各本並作「武昌」，據南史改。洪頤楫諸史考異云：「武昌太守，南史作武寧太守。」按州郡志武寧郡屬荊州，武昌郡屬郢州，孝建以前屬江州。</span>晦敗，以非大帥見原。元嘉中，補長沙王義欣鎮軍中兵參軍，<span class="jiaozhusup">「中兵參軍」各本並作「中兵將軍」，據南史改。孫虨宋書考論云：「義欣進號鎮軍，在元嘉十年。景平初，義真爲車騎將軍、南豫州刺史。據索虜傳，玄謨時爲車騎參軍。又建康實錄稱，元嘉七年，到彥之遣揚武將軍王玄謨進逼虎牢。又符瑞志，元嘉十一年八月，北汝陰太守王玄謨獻嘉禾。又案沈慶之傳，征驛道蠻，王玄謨引荊州軍並會。時義宣爲荊州刺史，觀玄謨答義宣書有『昔因幸會，蒙國士顧』之言，則玄謨嘗爲義宣荊州府職也。」</span>領汝陰太守。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	時虜攻陷滑臺，執朱脩之以歸。玄謨上疏曰：「王途始開，隨復淪塞，非惟天時，抑亦人事。虎牢、滑臺，豈惟將之不良，抑亦本之不固。本之不固，皆由民憚遠役。臣請以西陽之魯陽，襄陽之南鄉，發甲卒，分爲兩道，直趣淆、澠，征士無遠徭之思，吏士有屢休之歌。若欲以東國之眾，經營牢、洛，道途既遠，獨克實難。」玄謨每陳北侵之策，上謂殷景仁曰：「聞王玄謨陳說，使人有封狼居胥意。」<span class="jiaozhusup">各本並脫「胥」字，據南史、元龜三八九、通鑑宋元嘉二十六年補。</span>後爲興安侯義賓輔國司馬、彭城太守。義賓薨，玄謨上表，以彭城要兼水陸，請以皇子撫臨州事，乃以孝武出鎮。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	及大舉北征，以玄謨爲寧朔將軍，前鋒入河，受輔國將軍蕭斌節度。玄謨向碻磝，戍主奔走，遂圍滑臺，積旬不克。虜主託跋燾率大眾號百萬，鞞鼓之聲，震動天地。玄謨軍眾亦盛，器械甚精，而玄謨專依所見，多行殺戮。初圍城，城內多茅屋，眾求以火箭燒之，玄謨恐損亡軍實，不從。城中即撤壞之，空地以爲窟室。及魏救將至，眾請發車爲營，又不從，將士多離怨。又營貨利，一匹布責人八百梨，以此倍失人心。及託跋燾軍至，乃奔退，麾下散亡略盡。蕭斌將斬之，沈慶之固諫曰：「佛狸威震天下，控弦百萬，豈玄謨所能當。且殺戰將以自弱，非良計也。」斌乃止。初，玄謨始將見殺，夢人告曰：「誦觀音經千遍，則免。」既覺，誦之得千遍，明日將刑，誦之不輟，忽傳呼停刑。遣代守碻磝，江夏王義恭爲征討都督，以爲碻磝不可守，召令還，爲魏軍所追，大破之，流矢中臂。二十八年正月，還至歷城，<span class="jiaozhusup">孫虨宋書考論云：「元嘉二十九年又北伐索虜，張永、徐爰傳並言玄謨攻碻磝，不克，退還。此傳又略。」</span>義恭與玄謨書曰：「聞因敗爲成，臂上金瘡，得非金印之徵也。」
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	元凶弒立，玄謨爲冀州刺史。<span class="jiaozhusup">「冀州」各本並作「益州」，據南史改。</span>孝武伐逆，玄謨遣濟南太守垣護之將兵赴義。事平，除徐州刺史，加都督。及南郡王義宣與江州刺史臧質反，朝庭假玄謨輔國將軍，拜豫州刺史，與柳元景南討，軍屯梁山，夾岸築偃月壘，水陸待之。義宣遣劉諶之就臧質，陳軍城南，玄謨留老弱守城，悉精兵接戰，賊遂大潰。加都督、前將軍，封曲江縣侯。中軍司馬劉沖之白孝武，言：「玄謨在梁山，與義宣通謀。」上意不能明，使有司奏玄謨多取寶貨，虛張戰簿，與徐州刺史垣護之並免官。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	尋復爲豫州刺史。淮上亡命司馬黑石推立夏侯方進爲主，改姓李名弘，以惑眾，玄謨討斬之。遷寧蠻校尉、雍州刺史，加都督。雍土多僑寓，玄謨請土斷流民，當時百姓不願屬籍，罷之。其年，玄謨又令九品以上租，使貧富相通，境內莫不嗟怨。民間訛言玄謨欲反，時柳元景當權，元景弟僧景爲新城太守，以元景之勢，制令南陽、順陽、上庸、新城諸郡並發兵討玄謨。玄謨令內外晏然，以解眾惑，馳啟孝武，具陳本末。帝知其虛，馳遣主書吳喜公撫慰之，又答曰：「梁山風塵，初不介意，君臣之際，過足相保，聊復爲笑，伸卿眉頭。」玄謨性嚴，未嘗妄笑，時人言玄謨眉頭未曾伸，故帝以此戲之。後爲金紫光祿大夫，領太常。及建明堂，以本官領起部尚書，又領北選。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	孝武狎侮群臣，隨其狀貌，各有比類，多鬚者謂之羊。顏師伯缺齒，號之曰齴。劉秀之儉吝，呼爲老慳。黃門侍郎宗靈秀體肥，拜起不便，每至集會，多所賜與，欲其瞻謝傾踣，以爲歡笑。又刻木作靈秀父光祿勳叔獻像，送其家廳事。柳元景、垣護之並北人，而玄謨獨受「老傖」之目。凡所稱謂，四方書疏亦如之。嘗爲玄謨作四時詩曰：「菫荼供春膳，粟漿充夏餐。瓟醬調秋菜，白醝解冬寒。」又寵一崑崙奴子，名白主。常在左右，令以杖擊群臣，自柳元景以下，皆罹其毒。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	玄謨尋遷平北將軍、徐州刺史，加都督。時北土飢饉，乃散私穀十萬斛、牛千頭以振之。轉領軍將軍。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	孝武崩，與柳元景等俱受顧命，以外監事委玄謨。時朝政多門，玄謨以嚴直不容，徙青、冀二州刺史，加都督。少帝既誅顏師伯、柳元景等，狂悖益甚，以領軍徵玄謨。子姪咸勸稱疾，玄謨曰：「吾受先帝厚恩，豈可畏禍苟免。」遂行。及至，屢表諫諍，又流涕請緩刑去殺，以安元元。少帝大怒。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	明帝即位，禮遇甚優。時四方反叛，以玄謨爲大統，領水軍南討，以腳疾，聽乘輿出入。尋除車騎將軍、江州刺史，<span class="jiaozhusup">「車騎將軍」各本並作「大將軍」，南史作「車騎大將軍」。孫虨宋書考論云：「大將軍號太崇，明帝紀及鄧琬傳並云車騎，蓋是也。」按通鑑宋泰始二年亦作「車騎將軍」，孫說是，今訂正。</span>副司徒建安王於赭圻，賜以諸葛亮筩袖鎧。頃之，爲左光祿大夫、開府儀同三司，<span class="jiaozhusup">「左光祿」明帝紀作「右光祿」。</span>領護軍。遷南豫州刺史，加都督。玄謨性嚴剋少恩，而將軍宗越御下更苛酷，軍士謂之語曰：「寧作五年徒，不逢王玄謨。玄謨猶自可，宗越更殺我。」年八十一薨，<span class="jiaozhusup">「八十一」南史作「八十二」。</span>諡曰莊公。子深早卒，深子繢嗣。<span class="jiaozhusup">各本並脫「深」字，據南史補。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	史臣曰：脩之、宗愨，皆以將帥之材，懷廉潔之操，有足稱焉。玄謨雖苛剋少恩，然觀其大節，亦足爲美。當少帝失道，多所殺戮，而能冒履不測，傾心輔弼，斯可謂忘身徇國者歟。
</p>
<br/>
</div></body></html>