<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋書-卷六十七・列傳第二十七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷六十七・列傳第二十七</h1><hr/></div>
<div class="section" id="title-1"><h2>
	謝靈運
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	謝靈運，陳郡陽夏人也。祖玄，晉車騎將軍。父瑍，生而不慧，爲祕書郎，蚤亡。靈運幼便穎悟，玄甚異之，謂親知曰：「我乃生瑍，瑍那得生靈運！」
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	靈運少好學，博覽群書，文章之美，江左莫逮。從叔混特知愛之。襲封康樂公，食邑二千戶。以國公例，除員外散騎侍郎，不就。爲琅邪王大司馬行參軍。性奢豪，車服鮮麗，衣裳器物，多改舊制，世共宗之，咸稱謝康樂也。撫軍將軍劉毅鎮姑孰，以爲記室參軍。毅鎮江陵，又以爲衛軍從事中郎。毅伏誅，高祖版爲太尉參軍，入爲祕書丞，坐事免。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	高祖伐長安，驃騎將軍道憐居守，版爲諮議參軍，轉中書侍郎，又爲世子中軍諮議，黃門侍郎。奉使慰勞高祖於彭城，作撰征賦。其序曰：
</p>
<p class="margin2" id="p3"><a class="gg-link" href="#p3" onclick="return changeColor(this);"></a>
	蓋聞昏明殊位，貞晦異道，雖景度回革，亂多治寡，是故升平難於恒運，剝喪易以橫流。皇晉□□河汾，<span class="jiaozhusup">三朝本、北監本、毛本、殿本、局本及明萬曆十一年焦竑刻謝康樂集並闕二字，張溥漢魏六朝一百三家集本謝康樂集作「受命」二字，一本作「鼎移」二字。</span>來遷吳楚，數歷九世，年踰十紀，西秦無一援之望，東周有三辱之憤，可謂積禍纏釁，固以久矣。況迺陵塋幽翳，情敬莫遂，日月推薄，帝心彌遠。慶靈將升，時來不爽，相國宋公，得一居貞，回乾運軸，內匡寰表，外清遐陬。每以區宇未統，側席盈慮。值天祚攸興，昧弱授機，龜筮元謀，符瑞景徵。於是仰祗俯協，順天從兆，興止戈之師，躬暫勞之討。以義熙十有二年五月丁酉，敬戒九伐，申命六軍，治兵于京畿，次師于汳上。靈檣千艘，雷輜萬乘，羽騎盈塗，飛旍蔽日。別命群帥，誨謨惠策，法奇於三略，義祕於六韜。所以鉤棘未曜，殞前禽於金墉，威弧始彀，走鈒隼於滑臺。曾不踰月，二方獻捷。宏功懋德，獨絕古今。天子感東山之劬勞，慶格天之光大，明發興於鑒寐，使臣遵于原隰。余攝官承乏，謬充殊役，皇華愧於先雅，靡盬悴於征人。以仲冬就行，分春反命。塗經九守，路踰千里。沿江亂淮，溯薄泗、汳，詳觀城邑，周覽丘墳，眷言古跡，其懷已多。昔皇祖作藩，受命淮、徐，道固苞桑，勳由仁積。年月多歷，市朝已改，永爲洪業，纏懷清曆。於是采訪故老，尋履往跡，而遠感深慨，痛心殞涕。遂寫集聞見，作賦撰征，俾事運遷謝，託此不朽。其詞曰：
</p>
<p class="margin2" id="p4"><a class="gg-link" href="#p4" onclick="return changeColor(this);"></a>
	系烈山之洪緒，承火正之明光。立熙載於唐后，<span class="jiaozhusup">孫虨宋書考論云：「經傳皆言申祖四岳。立字疑岳字之訛。」</span>申讚事於周王。疇庸命而順位，錫寶珪以徹疆。歷尚代而平顯，降中葉以繁昌。業服道而德徽，風行世而化揚。投前蹤以永冀，省輶質以遠傷。睽謀始于蓍蔡，違用舍於行藏。
</p>
<p class="margin2" id="p5"><a class="gg-link" href="#p5" onclick="return changeColor(this);"></a>
	庇常善之罔棄，憑曲成之不遺。昭在幽而偕煦，賞彌久而愈私。顧晚草之薄弱，仰青春之葳蕤。引蔓穎於松上，擢纖枝於蘭逵。施隆貸而有渥，報涓塵而無期。歡太階之休明，穆皇道之緝熙。
</p>
<p class="margin2" id="p6"><a class="gg-link" href="#p6" onclick="return changeColor(this);"></a>
	惟王建國，辨方定隅，內外既正，華夷有殊。惟昔小雅，逮于班書，戎蠻孔熾，是殛是誅。所以宣王用棘於獫狁，高帝方事於匈奴。然侵鎬至涇，自塞及平。闚郊伺鄙，□□□□<span class="jiaozhusup">三朝本、北監本、毛本、殿本、局本及謝康樂集並闕四字，一本作「圍郭攻城」四字。</span>慕攜王之矯虔，階喪亂之未寧。竊強秦之三輔，陷隆周之兩京。雄崤、澠以制險，據繞霤而作扃。家永懷於故壤，國願言於先塋。俟太平之曠期，屬應運之聖明。坤寄通於四瀆，乾假照於三辰。水潤土以顯比，火炎天而同人。惟上相之叡哲，當草昧而經綸。總九流以貞觀，協五才而平分。時來之機，悟先於介石，納隍之誡，一援於生民。龜筮允臧，人鬼同情。順天行誅，司典詳刑。樹牙選徒，秉鉞抗旍。弧矢罄楚孝之心智，戈棘單吳子之精靈。
</p>
<p class="margin2" id="p7"><a class="gg-link" href="#p7" onclick="return changeColor(this);"></a>
	迅三翼以魚麗，襄兩服以雁逝。陣未列於都甸，威已振於秦、薊。灑嚴霜於渭城，被和風於洛汭。就終古以比猷，考墳冊而莫契。昔西怨於東徂，今北伐而南悲。豈朝野之恒情，動萬乘之幽思。歌零雨於豳風，興採薇於周詩。慶金墉之凱定，眷戎車之遷時。佇千里而感遠，涉弦望而懷期。詔微臣以勞問，奉王命於河湄。夕飲餞以俶裝，旦出宿而言辭。歲既晏而繁慮，日將邁而戀乖。闕敬恭於桑梓，謝履長於庭階。<span class="jiaozhusup">孫虨宋書考論云：「履長疑履綦之誤。」</span>冒沈雲之晻藹，迎素雪之紛霏。凌結湍而凝清，風矜籟以揚哀。情在本而易阜，物雖末而難懷。眷余勤以就路，苦憂來其城頹。
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	爾乃經雉門，啟浮梁，眺鍾巖，越查塘。覽永嘉之紊維，尋建武之緝綱。于時內慢神器，外侮戎狄。君子橫流，庶萌分析。主晉有祀，福祿來格。明兩降覽，三七辭厄。元誕德以膺緯，肇回光於陽宅。明思服於下武，興繼代以消逆。簡文因心以秉道，故沖用而刑廢。孝武捨己以杖賢，亦寧外而治內。觀日化而就損，庶雍熙之可對。閔隆安之致寇，傷龜玉之毀碎。漏妖凶於滄洲，纏釁難而盈紀。時焉依於晉、鄭，國有蹙於百里。賴英謨之經營，弘兼濟以忘己。主寰內而緩虞，澄海外以漬滓。至如昏祲蔽景，鼎祚傾基。黍離有歎，鴻雁無期。瞻天命之貞符，秉順動而履機。率駿民之思效，普邦國而同歸。盪積霾之穢氛，啟披陰之光暉。反平陵之杳藹，復七廟之依稀。務役簡而農勸，每勞賞而忠甄。燮時雍於祖宗，□□□□□□<span class="jiaozhusup">三朝本、北監本、毛本、殿本、局本及謝康樂集並闕六字，一本作「布乂安於海甸」六字。</span>掃逋醜於漢渚，滌僭逆於岷山。羈巢處於西木，引鼻飲於源淵。惠要襋而思韙，援冠弁而來虔。
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	視冶城而北屬，懷文獻之收揚。匪元首之康哉，孰股肱之惟良。譬觀曲而識節，似綴組以成章。業彌纏而彌微，事愈有而莫傷。
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	次石頭之雙岸，究孫氏之初基。幸漢庶之漏網，憑江介以抗維。初鵲起於富春，果鯨躍於川湄。匝三世而國盛，歷五僞而宗夷。察成敗之相仍，猶脣亡而齒寒。載十二而謂紀，豈蜀滅而吳安。眾咸昧於謀兆，羊獨悟於理端。請廣武以誨情，樹襄陽以作藩。拾建業其如遺，沿萬里而誰難。疾魯荒之詖辭，惡京陵之譖言。責當朝之憚貶，對曩籍而興歎。
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	敦怙寵而判違，敵既勍而國圮。彼問鼎而何階，必先賊於君子。原性分之異託，雖殊塗而歸美。或卷舒以愚智，或治亂其如矢。謝昧跡而託規，卒安身以全里。周顯節而犯逆，抱正情而喪己。
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	薄四望而尤眄，歎王路之中鯁。蠢于越之妖燼，敢淩蹈於五嶺。崩雙嶽於中流，擬凶威於荊郢。隱雷霆於帝坐，飛芒鏃於宮省。于時朝有遷都之議，人無守死之志。師旅痛於久勤，城墉闕於素備。安危勢在不侔，眾寡形於見事。於赫淵謀，研其神策。緩轡待機，追奔躡跡。遇雷池而振曜，次彭蠡而殲滌。穆京甸以清晏，撤多壘而寧役。
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	造白石之祠壇，懟二豎之無君。踐掖庭以幽辱，凌祧社而火焚。愍文康之罪己，嘉忠武之立勳。道有屈於災蝕，功無謝於如仁。
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	訊落星之饗旅，索舊棲於吳餘。跡階戺而不見，橫榛卉以荒除。彼生成之樂辰，亦猶今之在余。慨齊吟於爽鳩，悲唐歌於山樞。
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	弔僞孫於涂首，<span class="jiaozhusup">「涂首」各本並作「徐首」，孫虨宋書考論云：「按吳志，皓致印綬於琅邪王伷。武，伷謚也。時伷軍向涂中，徐首當作涂首。」按孫說是，今改正。</span>率君臣以奉疆。時運師以伐罪，偏投書於武王。迄西北之落紐，乏東南以振綱。誠鉅平之先覺，實中興之後祥。據左史之攸徵，胡影跡之可量。
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	過江乘而責始，<span class="jiaozhusup">孫虨宋書考論云：「始謂秦始皇。始皇三十七年，登會稽，還過吳，從江乘渡。」</span>知遇雄之無謀。厭紫微之宏凱，甘陵波而遠遊。越雲夢而南泝，臨浙河而東浮。彀連弩於川上，候蛟龍於中流。
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	爰薄方與，迺屆歐陽。入夫江都之域，次乎廣陵之鄉。易千里之曼曼，泝江流之湯湯。洊赤圻以經復，越二門而起漲。眷北路以興思，看東山而怡目。林叢薄，路逶迤，石參差，山盤曲。水激瀨而駿奔，日映石而知旭。審兼照之無偏，怨歸流之難濯。羨輕魵之涵泳，觀翔鷗之落啄。在飛沈其順從，顧微躬而緬邈。
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	於是抑懷蕩慮，揚搉易難。利涉以吉，天險以艱。于敵伊阻，在國斯便。勾踐行霸於琅邪，夫差爭長於黃川。葛相發歎而思正，曹后愧心於千魂。登高堞以詳覽，知吳濞之衰盛。戒東南之逆氣，成劉后之駴聖。藉鹽鐵之殷阜，臨淮楚之剽輕。盛几杖而弭心，怒抵局而遂爭。忿爰盎之扶禍，惜徒傷於家令。匪條侯之忠毅，將七國之陵正。褒漢藩之治民，並訪賢以招明。侯文辯其誰在，曰鄒陽與枚生。據忠辭於吳朝，執義說於梁庭。敷高才於兔園，雖正言而免刑。闕里既已千載，深儒流於末學。欽仲舒之睟容，遵縫掖於前躅。對園囿而不闚，下帷幙而論屬。相端、非之兩驕，遭弘、偃之雙慝。恨有道之無時，步險塗以側足。
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	聞宣武之大閱，反師旅於此廛。自皇運之都東，始昌業以濟難。抗素旄於秦嶺，揚朱旗於巴川。懼帝系之墜緒，故黜昏而崇賢。嘉收功以垂世，嗟在嗣而覆旃。德非陟而繼宰，釁踰禹其必顛。
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	造步丘而長想，<span class="jiaozhusup">「步丘」各本並作「步兵」。錢大昕廿二史考異云：「步兵當作步丘。」按步丘在廣陵，見晉書謝安傳。今改正。</span>欽太傅之遺武。思嘉遁之餘風，紹素履之落緒。民志應而願稅，國屯難而思撫。譬乘舟之待楫，象提釣之假縷。總出入於和就，兼仁用於默語。弘九流以𢴲四維，復先陵而清舊宇。卻西州之成功，指東山之歸予。惜圖南之啟運，恨鵬翼之未舉。
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
	發津潭而迥邁，逗白馬以憩舲。貫射陽而望邗溝，濟通淮而薄角城。<span class="jiaozhusup">「角城」各本並作「甬城」，史書中「角城」、「甬城」互見，今據水經淮水注及魏書地形志、魏書高閭傳改作角城，說見本書卷三十五州郡志一校勘記第三十一條。</span>城坡陀兮淮驚波，平原遠兮路交過。面艽野兮悲橋梓，溯急流兮苦磧沙。敻千里而無山，緬百谷而有居。被宿莽以迷徑，睹生煙而知墟。□□□□□□謂信美其可娛。身少長於樂土，實長歎於荒餘。
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	□□□□具瘁，<span class="jiaozhusup">三朝本、北監本、毛本、殿本、局本及謝康樂集並闕四字。一本作「哀神形之具瘁」。</span>值歲寒之窮節。視層雲之崔巍，聆悲飆之掩屑。彌晝夜以滯淫，怨凝陰之方結。望新晴於落日，起明光於躋月。眷轉蓬之辭根，悼朔雁之赴越。披微物而疚情，此思心其可說。問傜役其幾時，駭閱景於興沒。感曰歸於采薇，予來思於雨雪。豈初征之懼對，冀鸛鳴之在垤。
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
	□□□□踰宿，<span class="jiaozhusup">三朝本、北監本、毛本、殿本、局本及謝康樂集並闕四字。一本作「停驂騑于踰宿」。</span>騖吾楫於邳鄉。奚車正以事夏，虺左相以輔湯。綿三代而享邑，廁踐土之一匡。嗟仲幾之寵侮，遂捨存以徵亡。喜薛宰之善對，美士彌之能綱。
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	升曲垣之逶迤，訪淮陰之所都。原入跨之達恥，俟遭時以遠圖。捨西楚以擇木，迨南漢以定謨。亂孟津而魏滅，攀井陘而趙徂。播靈威於齊橫，振餘猛於龍且。觀讓通而告狶，曷始智而終愚。
</p>
<p class="margin2" id="p25"><a class="gg-link" href="#p25" onclick="return changeColor(this);"></a>
	迄沂上而停枻，登高圯而不進。石幽期而知賢，張揣景而示信。本文成之素心，要王子於雲仞。豈無累於清霄，直有概於貞吝。始熙績於武關，卒敷功於皇胤。處夷險以解挫，弘憂虞以時順。矜若華之翳晷，哀飛驂之落駿。傷粒食而興念，眷逸翮而思振。
</p>
<p class="margin2" id="p26"><a class="gg-link" href="#p26" onclick="return changeColor(this);"></a>
	戾臣山而東顧，美相公之前代。嗟殘虜之將糜，熾餘猋於海濟。驅鮐稚於淮曲，暴鰥孤於泗澨。託末命□□雲，<span class="jiaozhusup">「末命」各本並作「未命」，據謝康樂集改正。又三朝本、北監本、毛本、殿本、局本及謝康樂集並闕二字，一本作「託未命于風雲」。</span>冀靈武之北閱。惟授首之在晨，當盛暑而選徒。肅嚴威以振響，漸溫澤而沾腴。既雲撤於朐城，遂席卷於齊都。曩四關其奚阻，道一變而是孚。
</p>
<p class="margin2" id="p27"><a class="gg-link" href="#p27" onclick="return changeColor(this);"></a>
	傷炎季之崩弛，長逆布以滔天。假父子以詐愛，借兄弟以僞恩。相魏武以譎狂，宄謨奮於東藩。桴未譟於東郭，身已馘於樓門。
</p>
<p class="margin2" id="p28"><a class="gg-link" href="#p28" onclick="return changeColor(this);"></a>
	審貢牧於前說，證所作於舊徐。聆泗川之浮磬，翫夷水之蠙珠。草漸苞於熾壤，桐孤榦於嶧隅。慨禹跡於尚世，惠遺文於夏書。
</p>
<p class="margin2" id="p29"><a class="gg-link" href="#p29" onclick="return changeColor(this);"></a>
	紛征邁之淹留，彌懷古於舊章。商伯文於故服，咸徵名於彭、殤。眺靈壁之曾峰，投呂縣之迅梁。想蹈水之行歌，雖齊汨其何傷。啟仲尼之嘉問，告性命以依方。豈苟然於迂論，聆寓言於達莊。
</p>
<p class="margin2" id="p30"><a class="gg-link" href="#p30" onclick="return changeColor(this);"></a>
	於是濫石橋，登戲臺。策馬釣渚，息轡城隅。永感四山，零淚雙渠。怨物華之推驛，慨舟壑之遞遷。謂徂歲之悠闊，結幽思之方根。感皇祖之徽德，爰識沖而量淵。降俊明以鏡鑒，迴風猷以昭宣。道既底於國難，惠有覃於黎元。士頌歌於政教，民謠詠於渥恩。兼採虯之致美，協漢廣之發言。強虎氐之搏翼，灟雲網於所禁。驅黔萌以蘊崇，取園陵而湮沈。錫殘落於河西，序淪胥於漢陰。攻方城而折扃，擾譙潁其誰任。世闕才而貽亂，時得賢而興治。救祖考之邦壤，在幽人而枉志。體飛書之遠情，悟犒師之通識。迨明達之高覽，契古今而同事。拔淵謨於潛機，騁神鋒於雲旆。驅斥澤而風靡，蹙坑谷而鳥竄。中華免夫左衽，江表此焉緩帶。既剋黜於肥六，又作鎮於彭沛。晏皇塗於國內，震天威於河外。掃東齊而已寧，指西崤而將泰。值秉均而代謝，實大業之興廢。心無忝於樂生，事有像於燕惠。抱明哲之不伐，奉宏勳而是稅。捐七州以爰來，歸五湖以投袂。屈盛績於平生，申遠期於暮歲。
</p>
<p class="margin2" id="p31"><a class="gg-link" href="#p31" onclick="return changeColor(this);"></a>
	訪曩載於宋鄙，採陽秋於魯經。晉申好於東吳，鄭憑威於南荊。故反師於曹門，將以塞於夷庚。納五叛以長寇，伐三邑以侵彭。美西鉏之忠辭，快韓厥之奇兵。
</p>
<p class="margin2" id="p32"><a class="gg-link" href="#p32" onclick="return changeColor(this);"></a>
	追項王之故臺，跡霸楚之遺端。挺宏志於總角，奮英勢於弱冠。氣蓋天而倒日，力拔山而傾湍。始飆起於勾越，中電激於衡關。興偏慮於攸吝，忘即易於所難。忌陳錦而莫照，思反鄉而有歎。且夫殺義害嬰，而{忄戞}豐疑，<span class="jiaozhusup">疑句有奪誤。</span>緤賢不策，失位誰持。迨理屈而愈閉，方怨天而懷悲。對駿騅以發憤，傷虞姝於末詞。
</p>
<p class="margin2" id="p33"><a class="gg-link" href="#p33" onclick="return changeColor(this);"></a>
	陟亞父之故營，諒謀始之非託。遭衰嬴之崩綱，值威炎之結絡。迄皓首於阜陵，猶謬覺於然諾。視一人於三傑，豈在己之庸弱。置豐沛而不舉，故自同於俎鑊。
</p>
<p class="margin2" id="p34"><a class="gg-link" href="#p34" onclick="return changeColor(this);"></a>
	發卞口而游歷，迄西山而弭轡。觀終古之幽憤，懷元王之沖粹。丁戰國之權爭，方恬心於道肆。學浮丘以就德，友三儒以成類。潔流始於初源，累仁基於前美。撥楚族之休烈，傳芳素於來祀。彊見譽於清虛，德致稱於千里。或避寵以辭姻，或遺榮而不仕。政直言以安身，駿絕才以喪己。驅信道之成終，表昧世之虧始。悟介焉之已差，則不俟於終日。既防萌於未著，雖念德其何益。
</p>
<p class="margin2" id="p35"><a class="gg-link" href="#p35" onclick="return changeColor(this);"></a>
	爾乃孟陬發節，雷隱蟄驚。散葉荑柯，芳蘤飾萌。麥萋萋於旄丘，柳依依於高城。相雎鳩之集河，觀鳴鹿之食苹。沂泗遠兮清川急，秋冬近兮緒風襲。風流蕙兮水增瀾，訴愁衿兮鑑戚顏。愁盈根而薀際，戚發條而成端。嗟我行之彌日，待征邁而言旋。荷慶雲之優渥，周雙七於此年。陶逸豫於京甸，違險難於行川。轉歸舷而眷戀<span class="jiaozhusup">「舷」各本並作「弦」，孫虨宋書考論云：「弦蓋舷誤文。」按孫說是，今改正。</span>，望修檣而流漣。願關鄴之遄清，遲華鑾之凱旋。穆淳風於六合，溥洪澤於八埏。頒賢愚於大小，順規矩於方圓。固四民之獲所，宜稅稷於萊田。苦邯鄲之難步，庶行迷之易痊。長守朴以終稔，亦拙者之政焉。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	仍除宋國黃門侍郎，遷相國從事中郎，世子左衛率。坐輒殺門生，免官。高祖受命，降公爵爲侯，食邑五百戶。起爲散騎常侍，轉太子左衛率。靈運爲性褊激，多愆禮度，朝廷唯以文義處之，不以應實相許。自謂才能宜參權要，既不見知，常懷憤憤。廬陵王義真少好文籍，與靈運情款異常。少帝即位，權在大臣，靈運構扇異同，非毀執政，司徒徐羨之等患之，出爲永嘉太守。郡有名山水，靈運素所愛好，出守既不得志，遂肆意游遨，遍歷諸縣，動踰旬朔，民間聽訟，不復關懷。所至輒爲詩詠，以致其意焉。在郡一周，稱疾去職，從弟晦、曜、弘微等並與書止之，不從。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	靈運父祖並葬始寧縣，并有故宅及墅，遂移籍會稽，修營別業，傍山帶江，盡幽居之美。與隱士王弘之、孔淳之等縱放爲娛，有終焉之志。每有一詩至都邑，貴賤莫不競寫，宿昔之間，士庶皆遍，遠近欽慕，名動京師。作山居賦并自注，以言其事。曰：
</p>
<p class="margin2" id="p38"><a class="gg-link" href="#p38" onclick="return changeColor(this);"></a>
	古巢居穴處曰巖棲，棟宇居山曰山居，在林野曰丘園，在郊郭曰城傍，四者不同，可以理推。言心也，黃屋實不殊於汾陽。即事也，山居良有異乎市廛。抱疾就閑，順從性情，敢率所樂，而以作賦。揚子雲云：「詩人之賦麗以則。」文體宜兼，以成其美。今所賦既非京都宮觀遊獵聲色之盛，而敘山野草木水石穀稼之事，才乏昔人，心放俗外，詠於文則可勉而就之，求麗，邈以遠矣。覽者廢張、左之艷辭，尋臺、皓之深意，去飾取素，儻值其心耳。意實言表，而書不盡，遺跡索意，託之有賞。其辭曰：
</p>
<p class="margin2" id="p39"><a class="gg-link" href="#p39" onclick="return changeColor(this);"></a>
	謝子臥疾山頂，覽古人遺書，與其意合，悠然而笑曰：夫道可重，故物爲輕；理宜存，故事斯忘。古今不能革，質文咸其常。合宮非縉雲之館，衢室豈放勛之堂。邁深心於鼎湖，送高情於汾陽。嗟文成之卻粒，願追松以遠遊。嘉陶朱之鼓棹，迺語種以免憂。判身名之有辨，權榮素其無留。孰如牽犬之路既寡，聽鶴之塗何由哉。<span class="jiazhu">理以相得爲適，古人遺書，與其意合，所以爲笑。孫權亦謂周瑜「公瑾與孤意合」。夫能重道則輕物，存理則忘事，古今質文可謂不同，而此處不異。縉雲、放勛不以天居爲所樂，故合宮、衢室，皆非淹留，鼎湖、汾陽，乃是所居。□文成、張良，卻粒棄人間事，從赤松子遊。陶朱、范蠡，臨去之際，亦語文種云云。謂二賢既權榮素，故身名有判也。牽犬，李斯之歎。聽鶴，陸機領成都眾大敗後，云「思聞華亭鶴唳，不可復得」。</span>
</p>
<p class="margin2" id="p40"><a class="gg-link" href="#p40" onclick="return changeColor(this);"></a>
	若夫巢穴以風露貽患，則大壯以棟宇袪弊；宮室以瑤琁致美，則白賁以丘園殊世。惟上託於巖壑，<span class="jiaozhusup">「託」字，三朝本、北監本、毛本、殿本、局本空白。錢大昕諸史拾遺云：「闕處一本是託字。」錢氏所指一本者即謝康樂集。今據補。按又一本空白處作「棲」字。</span>幸兼善而罔滯。雖非市朝而寒暑均也，雖是築構而飾朴兩逝。<span class="jiazhu">易云，上古穴居野處，後世聖人易之以宮室，上棟下宇，以蔽風雨，蓋取諸大壯。琁堂自是素，故曰白賁最是上爻也。此堂世異矣。謂巖壑道深於丘園，而不爲巢穴，斯免□□得寒暑之適，<span class="jiaozhusup">三朝本、北監本、毛本、殿本、局本及謝康樂集並闕二字，一本作「拘滯」二字。</span>雖是築構，無妨非朝市云云。</span>
</p>
<p class="margin2" id="p41"><a class="gg-link" href="#p41" onclick="return changeColor(this);"></a>
	昔仲長願言，流水高山；應璩作書，邙阜洛川。勢有偏側，地闕周員。銅陵之奧，卓氏充釽摫之端；<span class="jiaozhusup">「釽摫」各本並作「釽槻」，據文選左思蜀都賦改，下注文同改。蜀都賦云：「藏鏹巨萬，釽摫兼呈。」揚雄方言：「梁、益之間，裁木爲器曰釽，裂帛爲衣曰摫。」</span>金谷之麗，石子致音徽之觀。徒形域之薈蔚，惜事異於栖盤。至若鳳、叢二臺，雲夢、青丘，漳渠、淇園，橘林、長洲，雖千乘之珍苑，孰嘉遁之所遊。且山川之未備，亦何議於兼求。<span class="jiazhu">仲長子云：「欲使居有良田廣宅，在高山流川之畔。溝池自環，竹木周布，場囿在前，果園在後。」應璩與程文信書云：<span class="jiaozhusup">「應璩」各本並作「應據」。據謝康樂集改。張元濟校勘記云：「應據當作應璩。」</span>「故求道田，在關之西，南臨洛水，北據邙山，託崇岫以爲宅，因茂林以爲蔭。」謂二家山居，不得周員之美。揚雄蜀都賦云：「銅陵衍。」卓王孫採山鑄銅，故漢書貨殖傳云：「卓氏之臨邛，公擅山川。」揚雄方言：「梁、益之間裁木爲器曰釽，裂帛爲衣曰摫。」金谷，石季倫之別廬，在河南界，有山川林木池沼水碓。其鎮下邳時，過遊賦詩，一代盛集。謂二地雖珍麗，然制作非栖盤之意也。鳳臺，秦穆公時秦女所居，以致簫史。叢臺，趙之崇館。張衡謂趙築叢臺於前，楚建章華於後。楚之雲夢，大中□居長飲賦：<span class="jiaozhusup">三朝本、北監本、毛本、殿本、局本及謝康樂集並闕一字。一本作「山」字。孫虨宋書考論云：「居長飲賦有脫誤。此蓋引邊文禮章華臺賦也。」</span>楚靈王遊雲夢之中，息於荊臺之上。前方淮之水，左洞庭之波，右顧彭蠡之濤，南望巫山之阿，遂造章華之臺。亦見諸史。淮南青丘，齊之海外，皆獵所。司馬相如云：「秋田乎青丘，徬徨乎海外。」漳渠，史起爲魏文侯所起，溉水之所。淇園，衛之竹園，在淇水之澳，詩人所載。橘林，蜀之園林，揚子雲蜀都賦亦云橘林。左太沖謂戶有橘柚之園。長洲，吳之苑囿，左亦謂長洲之茂苑，因江海洲渚以爲苑囿□。□□□□□□□□<span class="jiaozhusup">三朝本、謝康樂集並闕九字，北監本、毛本、殿本、局本八字空白，一本補「也長洲亦珍靈之所產」九字。</span>故□表此園之珍靜。<span class="jiaozhusup">三朝本、北監本、毛本、殿本、局本及謝康樂集並闕一字。一本作「特」字。</span>千乘讌嬉之所，非幽人憩止之鄉，<span class="jiaozhusup">三朝本、北監本、毛本、殿本、局本及萬曆本謝康樂集作「非□□憩止之□」。據漢魏六朝一百三家集本謝康樂集、嚴輯全宋文補。一本作「非隱逸憩止之地」。</span>且山川亦不能兼茂，隨地勢所遇耳。</span>
</p>
<p class="margin2" id="p42"><a class="gg-link" href="#p42" onclick="return changeColor(this);"></a>
	覽明達之撫運，乘機緘而理默。指歲暮而歸休，詠宏徽於刊勒。狹三閭之喪江，<span class="jiaozhusup">藝文類聚六四作「悼三閭之浮江。」</span>矜望諸之去國。選自然之神麗，盡高棲之意得。<span class="jiazhu">余祖車騎建大功淮、肥，江左得免橫流之禍。後及太傅既薨，遠圖已輟，<span class="jiaozhusup">「遠圖」各本並作「建圖」，據文選一九謝靈運述祖德詩注引改。靈運述祖德詩亦云「遠圖因事止」。</span>於是便求解駕東歸，以避君側之亂。廢興隱顯，當是賢達之心，故選神麗之所，以申高棲之意。經始山川，實基於此。</span>
</p>
<p class="margin2" id="p43"><a class="gg-link" href="#p43" onclick="return changeColor(this);"></a>
	仰前哲之遺訓，俯性情之所便。奉微軀以宴息，保自事以乘閑。愧班生之夙悟，慚尚子之晚研。年與疾而偕來，志乘拙而俱旋。謝平生於知遊，棲清曠於山川。<span class="jiazhu">謂經始此山，遺訓於後也。性情各有所便，山居是其宜也。易云：「向晦入宴息。」莊周云：「自事其心。」此二是其所處。班嗣本不染世，故曰夙悟；尚平未能去累，故曰晚研。想遲二人，更以年衰疾至。志寡求拙曰乘，并可山居。曰與知遊別，故曰謝平生；就山川，故曰棲清曠。</span>
</p>
<p class="margin2" id="p44"><a class="gg-link" href="#p44" onclick="return changeColor(this);"></a>
	其居也，左湖右江，往渚還汀。面山背阜，東阻西傾。抱含吸吐，款跨紆縈。綿聯邪亙，側直齊平。<span class="jiazhu">枚乘曰：「左江右湖，其樂無有。」此吳客說楚公子之詞。當謂江都之野，彼雖有江湖而乏山巖，此憶江湖左右與之同，而山嶽形勢，池城所無也。往渚還汀，謂四面有水；面山背阜，亦謂東西有山，便是四水之裏也。抱含吸吐，謂中央復有川。款跨紆縈，謂邊背相連帶。迂回處謂之邪亙；平正處謂之側直。</span>
</p>
<p class="margin2" id="p45"><a class="gg-link" href="#p45" onclick="return changeColor(this);"></a>
	近東則上田、下湖，西谿、南谷，石堟、石滂，閔硎、黃竹。決飛泉於百仞，森高薄於千麓。寫長源於遠江，派深毖於近瀆。<span class="jiazhu">上田在下湖之水口，名爲田口。下湖在田之下下處，並有名山川。西谿、南谷分流，谷鄣水畎入田口。西谿水出始寧縣西谷鄣，是近山之最高峰者，西溪便是□之背。<span class="jiaozhusup">三朝本、北監本、毛本、局本及謝康樂集並闕一字。一本作「山」字。</span>入西谿之裏，得石堟，以石爲阻，故謂爲堟。石滂在西谿之東，從縣南入九里，兩面峻峭數十丈，水自上飛下。比至外谿，封墱十數里，皆飛流迅激，左右巖壁綠竹。閔硎，在石滂之東谿，逶迤下注良田。黃竹與其連，南界莆中也。</span>
</p>
<p class="margin2" id="p46"><a class="gg-link" href="#p46" onclick="return changeColor(this);"></a>
	近南則會以雙流，縈以三洲。表裏回游，離合山川。崿崩飛於東峭，槃傍薄於西阡。拂青林而激波，揮白沙而生漣。<span class="jiazhu">雙流，謂剡江及小江，此二水同會於山南，便合流注下。三洲在二水之口，排沙積岸，成此洲漲。表裏離合，<span class="jiaozhusup">各本及萬曆本謝康樂集並脫「離」字，據漢魏六朝一百三家集本謝康樂集補。按山居賦正文有「表裏回游，離合山川」。</span>是其貌狀也。崿者謂回江岑，在其山居之南界，有石跳出，將崩江中，行者莫不駭慄。槃者是縣故治之所，在江之□□用槃石竟渚，<span class="jiaozhusup">三朝本、北監本、毛本、殿本、局本及謝康樂集並闕二字，一本作「東西」二字。按原注句有訛奪，一本補「東西」二字，文義亦不可通。</span>並帶青林而連白沙也。</span>
</p>
<p class="margin2" id="p47"><a class="gg-link" href="#p47" onclick="return changeColor(this);"></a>
	近西則楊、賓接峰，唐皇連縱。室、壁帶谿，曾、孤臨江。竹緣浦以被綠，石照澗而映紅。月隱山而成陰，木鳴柯以起風。<span class="jiazhu">楊中、元賓，並小江之近處，與山相接也。唐皇便從北出。室，石室，在小江口南岸。壁，小江北岸。並在楊中之下。壁高四十丈，色赤，故曰照澗而映紅。曾山之西，孤山之南，王子所經始，並臨江，皆被以綠竹。山高月隱，便謂爲陰；鳥集柯鳴，便謂爲風也。</span>
</p>
<p class="margin2" id="p48"><a class="gg-link" href="#p48" onclick="return changeColor(this);"></a>
	近北則二巫結湖，兩𣇘通沼。<span class="jiaozhusup">錢大昕廿二史考異云：「𣇘字不見字書，訪之通人，亦無知者。」李慈銘宋書札記云：「𣇘，必非誤字。蓋當時吾越方言也。」</span>橫、石判盡，休、周分表。引修隄之逶迆，吐泉流之浩溔。<span class="jiaozhusup">「浩溔」漢魏六朝一百三家集本謝康樂集作「浩漾」。</span>山𡼠下而回澤，瀨石上而開道。<span class="jiazhu">大小巫湖，中隔一山。外𣇘周回，在圻西北。<span class="jiaozhusup">各本及萬曆本謝康樂集並作「在西圻北」，據漢魏六朝一百三家集本謝康樂集、嚴輯全宋文改。</span>邊浦出江，並是美處。義熙中，王穆之居大巫湖，經始處所猶在。兩𣇘皆長溪，外𣇘出山之後四五里許，裏𣇘亦隔一山，出新堟。橫山，野舍之北面。常石，野舍之西北。巫湖舊唐，故曰修隄。長谿甚遠，故曰泉流。常石𡼠□□□□故曰山𡼠下而回澤。<span class="jiaozhusup">三朝本、北監本、毛本、殿本、局本及謝康樂集並闕四字，一本作「低而水曲」四字。又「山𡼠下而回澤」。各本並作「下𡼠而回澤」，據正文改正。</span>裏𣇘漫石數里，水從上過，故曰瀨石上而開道。休山東北，周里山在休之南，並是北邊。</span>
</p>
<p class="margin2" id="p49"><a class="gg-link" href="#p49" onclick="return changeColor(this);"></a>
	遠東則天台、桐柏，方石、太平，二韭、四明，五奧、三菁。表神異於緯牒，驗感應於慶靈。淩石橋之莓苔，越楢谿之紆縈。<span class="jiazhu">天台、桐柏，七縣餘地，南帶海。二韭、四明、五奧，皆相連接，奇地所無，高於五嶽，便是海中三山之流。韭以菜爲名。四明、方石，四面自然開窗也。五奧者，曇濟道人、蔡氏、郗氏、謝氏、陳氏各有一奧，皆相掎角，並是奇地。三菁，太平之北。太平，天台之始。方石，直上萬丈，下有長谿，亦是縉雲之流云。此諸山並見圖緯，神仙所居。往來要徑石橋，過楢谿，人跡之艱，不復過此也。</span>
</p>
<p class="margin2" id="p50"><a class="gg-link" href="#p50" onclick="return changeColor(this);"></a>
	遠南則松箴、棲雞，唐嵫、漫石。崒、嵊對嶺，{山/(目(乚@三))}、孟分隔。入極浦而邅回，迷不知其所適。上嶔崎而蒙籠，下深沈而澆激。<span class="jiazhu">棲雞，在保口之上，別浦入其中，周回甚深，四山之裏。松箴在棲雞之上，緣江。唐嵫入太平水路，上有瀑布數百丈。漫石在唐嵫下，郗景興經始精舍，亦是名山之流。崒、嵊與分界，去山八十里，故曰遠南。前嶺鳥道，正當五十里高，左右所無，就下地形高，乃當不稱。遠望{山/(目(乚@三))}山甚奇，謂白爍尖者最高，下有良田，王敬弘經始精舍。曇濟道人住孟山，名曰孟埭，芋薯之疁田。清溪秀竹，迴開巨石，有趣之極。此中多諸浦澗，傍依茂林，迷不知所通，嶔崎深沈，處處皆然，不但一處。</span>
</p>
<p class="margin2" id="p51"><a class="gg-link" href="#p51" onclick="return changeColor(this);"></a>
	遠西則<span class="jiazhu">下闕。</span><span class="jiaozhusup">三朝本闕四十字，殿本及謝康樂集闕四十四字，全宋文闕四十三字。以上字數，各本皆據山居賦正文行數計算。一本補「邛州綠嶺，菌桂臨巖。旁挺龍目，側生荔枝。布綠葉之萋萋，結朱實之離離。匝隆冬而不凋，常蔚鬱以依依」。本注云：「本左太沖蜀都賦也。」按龍目、荔枝，越中所不植，此正文及注文四十八字，顯係後人所補，非靈運原作。</span>
</p>
<p class="margin2" id="p52"><a class="gg-link" href="#p52" onclick="return changeColor(this);"></a>
	遠北則長江永歸，巨海延納。崑漲緬曠，島嶼綢沓。山縱橫以布護，水迴沈而縈浥。信荒極之綿眇，究風波之睽合。<span class="jiazhu">江從山北流，窮上虞界，謂之三江口，便是大海。老子謂海爲百谷王，以其善處下也。海人謂孤山爲崑。薄洲有山，謂之島嶼，即洲也。漲者，沙始起將欲成嶼，縱橫無常，於一處迴沙相縈擾也。大荒東極，故爲荒極。風波不恒，爲睽合也。</span>
</p>
<p class="margin2" id="p53"><a class="gg-link" href="#p53" onclick="return changeColor(this);"></a>
	徒觀其南術之□□□□□□□□□□岸測深，相渚知淺<span class="jiaozhusup">三朝本、北監本、毛本、殿本、局本及謝康樂集作「徒觀其南術之□□□生𡼠□□成衍□岸測深相渚知淺」。蓋注文中有「故曰生𡼠」，「故曰成衍」語，後人採之以補正文，中空二、三字以示其間有奪文，非靈運原賦句法如此。一本作「徒觀其南術之臨池生𡼠望遠成衍窺岸測深相渚知淺」，亦不足據。今十字並空白，以示其慎。</span>。洪濤滿則曾石沒，清瀾減則沈沙顯。及風興濤作，水勢奔壯。于歲春秋，在月朔望。湯湯驚波，滔滔駭浪。電激雷崩，飛流灑漾。淩絕壁而起岑，橫中流而連薄。始迅轉而騰天，終倒底而見壑。此楚貳心醉於吳客，河靈懷慚於海若。<span class="jiazhu">南術是其臨江舊宅，門前對江，三轉曾山，路窮四江，對岸西面常石。此二山之間，西南角岸孤山，此二山皆是狹處，故曰生𡼠。勇門以南上便大閬，故曰成衍。岸高測深，渚下知淺也。江中有孤石沈沙，隨水增減，春秋朔望，是其盛時。故枚乘云，楚太子有疾，吳客問之，舉秋濤之美，得以瘳病。太子，國之儲貳，故曰楚貳。河靈，河伯居河，所謂河靈。懼於海若，事見莊周秋水篇。</span>
</p>
<p class="margin2" id="p54"><a class="gg-link" href="#p54" onclick="return changeColor(this);"></a>
	爾其舊居，曩宅今園，枌槿尚援，基井具存。<span class="jiaozhusup">三朝本、北監本、毛本、殿本、局本「枌」字下空白二字，一本補以「榆木」二字。謝康樂集無闕字。孫虨宋書考論亦云：「此處無闕字。」李慈銘宋書札記云：「此處所闕二字，當在曩宅之下。園與存爲韻。」今從本集，「枌」字下不空白，即接「槿」字。</span>曲術周乎前後，直陌矗其東西。豈伊臨谿而傍沼，迺抱阜而帶山。考封域之靈異，實茲境之最然。葺駢梁於巖麓，棲孤棟於江源。敞南戶以對遠嶺，闢東窗以矚近田。田連岡而盈疇，嶺枕水而通阡。<span class="jiazhu">葺室在宅裏山之東麓。東窗矚田，兼見江山之美。三間故謂之駢梁。門前一棟，枕𡼠上，存江之嶺，南對江上遠嶺。此二館屬望，殆無優劣也。</span>
</p>
<p class="margin2" id="p55"><a class="gg-link" href="#p55" onclick="return changeColor(this);"></a>
	阡陌縱橫，塍埒交經。導渠引流，脈散溝并。蔚蔚豐秫，苾苾香秔。<span class="jiaozhusup">「秫」各本及謝康樂集並作「秋」，孫虨宋書考論云：「秋疑秫字誤。」按孫說是，今改正。</span>送夏蚤秀，迎秋晚成。兼有陵陸，麻麥粟菽。候時覘節，遞藝遞熟。供粒食與漿飲，謝工商與衡牧。生何待於多資，理取足於滿腹。<span class="jiazhu">許由云：「偃鼠飲河，不過滿腹。」謂人生食足，則歡有餘，何待多須邪。工商衡牧，似多須者，若少私寡欲，充命則足。但非田無以立耳。</span>
</p>
<p class="margin2" id="p56"><a class="gg-link" href="#p56" onclick="return changeColor(this);"></a>
	自園之田，自田之湖。泛濫川上，緬邈水區。濬潭澗而窈窕，除菰洲之紆餘。毖溫泉於春流，馳寒波而秋徂。風生浪於蘭渚，日倒景於椒塗。飛漸榭於中沚，取水月之歡娛。旦延陰而物清，夕棲芬而氣敷。顧情交之永絕，覬雲客之暫如。<span class="jiazhu">此皆湖中之美，但患言不盡意，萬不寫一耳。諸澗出源入湖，故曰濬潭澗。澗長是以窈窕。除菰以作洲，言所以紆餘也。</span>
</p>
<p class="margin2" id="p57"><a class="gg-link" href="#p57" onclick="return changeColor(this);"></a>
	水草則萍藻薀菼，雚蒲芹蓀，蒹菰蘋蘩，蕝荇菱蓮。雖備物之偕美，獨扶渠之華鮮。播綠葉之鬱茂，含紅敷之繽翻。怨清香之難留，矜盛容之易闌。必充給而後搴，豈蕙草之空殘。卷敂弦之逸曲，感江南之哀歎。秦箏倡而溯游往，唐上奏而舊愛還。<span class="jiazhu">搴出離騷。敂弦是采菱歌。江南是相和曲，云江南采蓮。秦箏倡蒹茄萹，唐上奏蒲生詩，皆感物致賦。魚藻蘋蘩荇亦有詩人之詠，不復具敘。</span>
</p>
<p class="margin2" id="p58"><a class="gg-link" href="#p58" onclick="return changeColor(this);"></a>
	本草所載，山澤不一。雷、桐是別，和、緩是悉。參核六根，五華九實。二冬並稱而殊性，三建異形而同出。水香送秋而擢蒨，林蘭近雪而揚猗。卷柏萬代而不殞，伏苓千歲而方知。映紅葩於綠蔕，茂素蕤於紫枝。既住年而增靈，亦驅妖而斥疵。<span class="jiazhu">本草所出藥處，於今不復依，隨土所生耳。此境出藥甚多，雷公、桐君，古之采藥。醫緩，古之良工，故曰別悉。參核者，雙核桃杏人也。六根者，苟七根、五茄根、葛根、野葛根、□□根也。<span class="jiaozhusup">按六根今數之止五根，疑有脫誤。□□根，三朝本、北監本、毛本、殿本、局本及謝康樂集並闕二字。一本作「白芽」二字。</span>五華者，菫華、芫華、檖華、菊華、旋覆華也。九實者，連前實、槐實、柏實、兔絲實、女貞實、蛇床實、蔓荊實、蓼實、□□也。<span class="jiaozhusup">三朝本、北監本、毛本、殿本、局本及謝康樂集並闕二字。一本作「黃實」二字。</span>二冬者，天門、麥門冬。三建者，附子、天雄、烏頭。水香，蘭草。林蘭，支子。卷柏、伏苓，並皆仙物。凡此眾藥，事悉見於神農。</span>
</p>
<p class="margin2" id="p59"><a class="gg-link" href="#p59" onclick="return changeColor(this);"></a>
	其竹則二箭殊葉，四苦齊味。水石別谷，巨細各彙。既修竦而便娟，亦蕭森而蓊蔚。露夕沾而悽陰，風朝振而清氣。捎玄雲以拂杪，臨碧潭而挺翠。蔑上林與淇澳，驗東南之所遺。企山陽之游踐，遲鸞鷖之棲託。憶崑園之悲調，慨伶倫之哀籥。衛女行而思歸詠，楚客放而防露作。<span class="jiazhu">二箭，一者苦箭，大葉；一者笄箭，細葉。四苦、青苦、白苦、紫苦、黃苦。水竹，依水生，甚細密，吳中以爲宅援。石竹，本科叢大，以充屋榱，巨者竿挺之屬，細者無菁之流也。修竦、便娟、蕭森、蓊蔚，皆竹貌也。上林，關中之禁苑，淇澳，衛地之竹園，方此皆不如。東南會稽之竹箭，唯此地最富焉。山陽，竹林之游；鸞鷖，棲食之所。崑山之竹任爲笛，黃帝時，伶倫斬其厚均者吹之，爲黃鍾之宮。衛女思歸，作竹竿之詩，楚人放逐，東方朔感江潭而作七諫。</span>
</p>
<p class="margin2" id="p60"><a class="gg-link" href="#p60" onclick="return changeColor(this);"></a>
	其木則松柏檀櫟，□□桐榆。<span class="jiaozhusup">三朝本、北監本、毛本、殿本、局本及謝康樂集並闕二字。一本作「楩楠」二字。</span>檿柘穀棟，楸梓檉樗。剛柔性異，貞脆質殊。卑高沃塉，各隨所如。榦合抱以隱岑，杪千仞而排虛。淩岡上而喬竦，蔭澗下而扶疏。沿長谷以傾柯，攢積石以插衢。華映水而增光，氣結風而回敷。當嚴勁而葱倩，承和煦而芬腴。送墜葉於秋晏，遲含萼於春初。<span class="jiazhu">皆木之類，選其美者載之。山脊曰岡。岡上澗下，長谷積石，各隨其方。離騷云：「青春受謝，白曰昭只。」詩云「萼不虬虬」也。</span>
</p>
<p class="margin2" id="p61"><a class="gg-link" href="#p61" onclick="return changeColor(this);"></a>
	植物既載，動類亦繁。飛泳騁透，胡可根源。觀貌相音，備列山川。寒燠順節，隨宜匪敦。<span class="jiazhu">草、木、竹，植物。魚、鳥、獸，動物。獸有數種，有騰者，有走者。走者騁，騰者透。謂種類既繁，不可根源，但觀其貌狀，相其音聲，則知山川之好。興節隨宜，自然之數，非可敦戒也。</span>
</p>
<p class="margin2" id="p62"><a class="gg-link" href="#p62" onclick="return changeColor(this);"></a>
	魚則𩽇鱧鮒鱮，鱒鯇鰱鯿，魴鮪魦鱖，鱨鯉鯔鱣。輯采雜色，錦爛雲鮮。唼藻戲浪，汎苻流淵。或鼓鰓而湍躍，或掉尾而波旋。鱸鮆乘時以入浦，鱤𩷰沿瀨以出泉。<span class="jiazhu">𩽇音優。鱧音禮。鮒音附。鱮音敘。鱒音寸袞反。鯇音晥。鰱音連。鯿音毖仙反。魴音房。鮪音痏。魦音沙。鱖音居綴反。鱨音上羊反。鯔音比之反。鱣音竹仚反。皆說文、字林音。詩云：「錦衾有爛。」故云錦爛。鱸鮆一時魚。鱤音感。𩷰音迅。皆出谿中石上，恒以爲翫。</span>
</p>
<p class="margin2" id="p63"><a class="gg-link" href="#p63" onclick="return changeColor(this);"></a>
	鳥則從鴻鶂鵠，𪃩鷺鴇𪃥。雞鵲繡質，鶷鸐綬章。晨鳧朝集，時鷮山梁。海鳥違風，朔禽避涼。荑生歸北，霜降客南。接響雲漢，侶宿江潭。聆清哇以下聽，載王子而上參。薄回涉以弁翰，映明壑而自耽。<span class="jiazhu">從音昆。鴻音洪。鶂音溢。左傳云：「六鶂退飛」，字如此。鵠音下竺反。𪃩音秋。鷺音路。鴇音保。𪃥音相。唐公之馬，與此鳥色同，故謂爲𪃥，音相。雞鵲鶷鸐，見張茂先博物志。鸐音翟，亦雉之美者，此四鳥並美采質。鳧音符，野鴨也，常待晨而飛。鷮音已消反，長尾雉也。論語云：「山梁雌雉，時哉時哉。」海鳥爰居，臧文仲不知其鳥，以爲神也。事見左傳。朔禽，雁也，寒月轉往衡陽。禮記，霜始降，雁來賓。歲莫云，雁北向。政是陽初生時，荑生歸北，霜降客南。山雞映水自翫其羽儀者。</span>
</p>
<p class="margin2" id="p64"><a class="gg-link" href="#p64" onclick="return changeColor(this);"></a>
	山上則猿鼲貍獾，犴獌猰廄。山下則熊羆豺虎，羱鹿麕麤。擲飛枝於窮崖，踔空絕於深硎。蹲谷底而長嘯，攀木杪而哀鳴。<span class="jiazhu">猿音袁。鼲音魂。貍音力之反。獾音火丸反。犴音五懸反。獌音曼，似獾而長，狼之屬，一曰貙。猰音安黠反。廄音弋生反，貍之黃黑者，一曰似𰠿。豺音在皆反。羱音元，野羊大角。麕音鬼珉反。麤音京，能踔擲。虎長嘯，猿哀鳴，鳴聲可翫。</span>
</p>
<p class="margin2" id="p65"><a class="gg-link" href="#p65" onclick="return changeColor(this);"></a>
	緡綸不投，置羅不披。磻弋靡用，蹄筌誰施。鑑虎狼之有仁，傷遂欲之無崖。顧弱齡而涉道，悟好生之咸宜。率所由以及物，諒不遠之在斯。撫鷗䱔而悅豫，杜機心於林池。<span class="jiazhu">八種皆是魚獵之具。自少不殺，至乎白首，故在山中，而此歡永廢。莊周云，虎狼仁獸，豈不父子相親。世云虎狼暴虐者，政以其如禽獸，而人物不自悟其毒害，而言虎狼可疾之甚，苟其遂欲，豈復崖限。自弱齡奉法，故得免殺生之事。苟此悟萬物好生之理。易云：「不遠復，無祇悔。」庶乘此得以入道。莊周云，海人有機心，鷗鳥舞而不下。今無害彼之心，各說豫於林池也。</span>
</p>
<p class="margin2" id="p66"><a class="gg-link" href="#p66" onclick="return changeColor(this);"></a>
	敬承聖誥，恭窺前經。山野昭曠，聚落羶腥。故大慈之弘誓，拯群物之淪傾。豈寓地而空言，必有貸以善成。欽鹿野之華苑，羨靈鷲之名山。企堅固之貞林，希菴羅之芳園。雖綷容之緬邈，謂哀音之恒存。建招提於幽峰，冀振錫之息肩。庶鐙王之贈席，想香積之惠餐。事在微而思通，理匪絕而可溫。<span class="jiazhu">賈誼弔屈云：「恭承嘉惠。」敬承，亦此之流。聚落是墟邑，謂歌哭諍訟，有諸諠譁，不及山野爲僧居止也。經教欲令在山中，皆有成文。老子云：「善貸且善成。」此道惠物也。鹿苑，說四真諦處。靈鷲山，說般若法華處。堅固林，說泥洹處。菴羅園，說不思議處。今旁林蓺園制苑，仿佛在昔，依然託想，雖綷容緬邈，哀音若存也。招提，謂僧不能常住者，可持作坐處也。所謂息肩。鐙王、香積，事出維摩經。論語云：「溫故知新。」理既不絕，更宜復溫，則可待爲己之日用也。<span class="jiaozhusup">「待」萬曆本謝康樂集作「恃」。</span></span>
</p>
<p class="margin2" id="p67"><a class="gg-link" href="#p67" onclick="return changeColor(this);"></a>
	爰初經略，杖策孤征。入澗水涉，登嶺山行。陵頂不息，窮泉不停。櫛風沐雨，犯露乘星。研其淺思，罄其短規。非龜非筮，擇良選奇。翦榛開逕，尋石覓崖。四山周回，雙流逶迤。面南嶺，建經臺；倚北阜，築講堂。傍危峰，立禪室；臨浚流，列僧房。對百年之高木，<span class="jiaozhusup">「高木」萬曆本謝康樂集作「喬木」。</span>納萬代之芬芳。抱終古之泉源，美膏液之清長。謝麗塔於郊郭，殊世間於城傍。欣見素以抱樸，果甘露於道場。<span class="jiazhu">云初經略，躬自履行，備諸苦辛也。罄其淺短，無假於龜筮，貧者既不以麗爲美，所以即安茅茨而已。是以謝郊郭而殊城傍。然清虛寂漠，實是得道之所也。</span>
</p>
<p class="margin2" id="p68"><a class="gg-link" href="#p68" onclick="return changeColor(this);"></a>
	苦節之僧，明發懷抱。事紹人徒，心通世表。是遊是憩，倚石構草。寒暑有移，至業莫矯。觀三世以其夢，撫六度以取道。乘恬知以寂泊，含和理之窈窕。指東山以冥期，實西方之潛兆。雖一日以千載，猶恨相遇之不早。<span class="jiazhu">謂曇隆、法流二法師也。二公辭恩愛，棄妻子，輕舉入山，外緣都絕，魚肉不入口，糞掃必在體，物見之絕歎，而法師處之夷然。詩人西發不勝造道者，其亦如此。往石門瀑布中路高棲之游，昔告離之始，期生東山，沒存西方。相遇之欣，實以一日爲千載，猶慨恨不早。</span>
</p>
<p class="margin2" id="p69"><a class="gg-link" href="#p69" onclick="return changeColor(this);"></a>
	賤物重己，棄世希靈。駭彼促年，愛是長生。冀浮丘之誘接，望安期之招迎。甘松桂之苦味，夷皮褐以頹形。羨蟬蛻之匪日，撫雲蜺其若驚。陵名山而屢憩，過巖室而披情。雖未階於至道，且緬絕於世纓。指松菌而興言，良未齊於殤彭。<span class="jiazhu">此一章敘仙學者雖未及佛道之高，然出於世表矣。浮丘公是王子喬師，安期先生是馬明生師，二事出列仙傳。洞真經云：「今學仙者亦明師以自發悟，故不辭苦味頹形也。」莊周云：「和以天倪。」倪者，崖也。數經歷名山，遇余巖室，披露其情性，且獲長生。方之松菌殤彭，邈然有間也。</span>
</p>
<p class="margin2" id="p70"><a class="gg-link" href="#p70" onclick="return changeColor(this);"></a>
	山作水役，不以一牧。資待各徒，隨節競逐。陟嶺刊木，除榛伐竹。抽笋自篁，擿篛于谷。楊勝所拮，秋冬𦽌獲。野有蔓草，獵涉蘡薁。亦醞山清，介爾景福。苦以术成，甘以𢸙熟。慕椹高林，剝芨巖椒。掘蒨陽崖，擿𢹛陰摽。晝見搴茅，宵見索綯。芟菰翦蒲，以薦以茭。既坭既埏，品收不一。其灰其炭，咸各有律。六月採蜜，八月樸栗。備物爲繁，略載靡悉。<span class="jiazhu">此一章謂是山作及水役採拾諸事也。然漁獵之事皆不載。楊，楊桃也。山間謂之木子。𦽌音覆，字出字林。詩人云：「六月食鬱及薁。」獵涉字出爾雅。术，术酒，味苦。𢸙，𢸙酒，味甘，並至美，兼以療病。𢸙治㿈核，术治痰冷。椹音甚，味似菰菜而勝，刊木而作之，謂之慕。芨音及，採以爲紙。蒨音倩，採以爲渫。𢹛音尠，採以爲飲。採蜜撲栗，各隨其月也。</span>
</p>
<p class="margin2" id="p71"><a class="gg-link" href="#p71" onclick="return changeColor(this);"></a>
	若迺南北兩居，水通陸阻。觀風瞻雲，方知厥所。<span class="jiazhu">兩居謂南北兩處，各有居止。峰崿阻絕，水道通耳。觀風瞻雲，然後方知其處所。</span>南山則夾渠二田，周嶺三苑。九泉別澗，五谷異巘。群峰參差出其間，連岫複陸成其阪。眾流溉灌以環近，諸堤擁抑以接遠。遠堤兼陌，近流開湍。淩阜泛波，水往步還。還回往匝，枉渚員巒。呈美表趣，胡可勝單。抗北頂以葺館，瞰南峰以啟軒。<span class="jiaozhusup">「瞰」各本並作「殷」，據藝文類聚六四引、萬曆本謝康樂集改。</span>羅曾崖於戶裏，列鏡瀾於窗前。因丹霞以頳楣，附碧雲以翠椽。視奔星之俯馳，顧□□之未牽。<span class="jiaozhusup">三朝本、北監本、毛本、殿本、局本及謝康樂集並闕二字。一本作「飛埃」二字。</span>從鴻翻翥而莫及，何但鷰雀之翩翾。氿泉傍出，潺湲於東檐；桀壁對跱，硿礱於西霤。修竹葳蕤以翳薈，灌木森沈以蒙茂。蘿曼延以攀援，花芬薰而媚秀。日月投光於柯間，風露披清於㟪岫。夏涼寒燠，隨時取適。階基回互，橑櫺乘隔。此焉卜寢，翫水弄石。邇即回眺，終歲罔斁。傷美物之遂化，怨浮齡之如借。眇遁逸於人群，長寄心於雲霓。<span class="jiazhu">南山是開創卜居之處也。從江樓步路，跨越山嶺，綿亙田野，或升或降，當三里許。塗路所經見也，則喬木茂竹，緣畛彌阜，橫波疏石，側道飛流，以爲寓目之美觀。及至所居之處，自西山開道，迄于東山，二里有餘。南悉連嶺疊鄣，青翠相接，雲煙霄路，殆無倪際。從逕入谷，凡有三口。方壁西南石門世□南□池東南，<span class="jiaozhusup">三朝本、北監本、毛本、殿本、局本及謝康樂集「世」下並闕一字，「南」下亦闕一字。一本世下有「稱」字，「南」下有「有」字。</span>皆別載其事。緣路初入，行於竹逕，半路闊，以竹渠澗。既入東南傍山渠，展轉幽奇，異處同美。路北東西路，因山爲鄣。正北狹處，踐湖爲池。南山相對，皆有崖巖。東北枕壑，下則清川如鏡，傾柯盤石，被隩映渚。西巖帶林，去潭可二十丈許，葺基構宇，在巖林之中，水衛石階，開窗對山，仰眺曾峰，俯鏡濬壑。去巖半嶺，復有一樓。迥望周眺，既得遠趣，還顧西館，望對窗戶。緣崖下者，密竹蒙逕，從北直南，悉是竹園。東西百丈，南北百五十五丈。北倚近峰，南眺遠嶺，四山周回，溪澗交過，水石林竹之美，巖岫隈曲之好，備盡之矣。刊翦開築，此焉居處，細趣密翫，非可具記，故較言大勢耳。越山列其表側傍緬□□爲異觀也。<span class="jiaozhusup">三朝本、北監本、毛本、殿本、局本及謝康樂集並闕二字。一本作「雲霓」二字。</span></span>
</p>
<p class="margin2" id="p72"><a class="gg-link" href="#p72" onclick="return changeColor(this);"></a>
	因以小湖，鄰於其隈。眾流所湊，萬泉所回。氿濫異形，首毖終肥。別有山水，路邈緬歸。<span class="jiazhu">氿濫、肥毖，皆是泉名，事見於詩。云此萬泉所湊，各有形勢。</span>
</p>
<p class="margin2" id="p73"><a class="gg-link" href="#p73" onclick="return changeColor(this);"></a>
	求歸其路，迺界北山。棧道傾虧，蹬閣連卷。復有水逕，繚繞回圓。瀰瀰平湖，泓泓澄淵。孤岸竦秀，長洲芊綿。既瞻既眺，曠矣悠然。及其二川合流，異源同口。赴隘入險，俱會山首。瀨排沙以積丘，峰倚渚以起阜。石傾瀾而捎巖，木映波而結藪。逕南漘以橫前，轉北崖而掩後。隱叢灌故悉晨暮，託星宿以知左右。<span class="jiazhu">往反經過，自非巖澗，便是水逕，洲島相對，皆有趣也。</span>
</p>
<p class="margin2" id="p74"><a class="gg-link" href="#p74" onclick="return changeColor(this);"></a>
	山川澗石，州岸草木。既標異於前章，亦列同於後牘。山匪砠而是岵，川有清而無濁。石傍林而插巖，泉協澗而下谷。淵轉渚而散芳，岸靡沙而映竹。草迎冬而結葩，樹凌霜而振綠。向陽則在寒而納煦，面陰則當暑而含雪。連岡則積嶺以隱嶙，舉峰則群竦以巀嶭。浮泉飛流以寫空，沈波潛溢於洞穴。凡此皆異所而咸善，殊節而俱悅。<span class="jiazhu">土山載石曰殂。山有林曰岵。此章謂山川眾美，亦不必有，故總敘其最。居山之後事，亦皆有尋求也。</span>
</p>
<p class="margin2" id="p75"><a class="gg-link" href="#p75" onclick="return changeColor(this);"></a>
	春秋有待，朝夕須資。既耕以飯，亦桑貿衣。藝菜當肴，採藥救頹。自外何事，順性靡違。法音晨聽，放生夕歸。研書賞理，敷文奏懷。凡厥意謂，揚較以揮。且列于言，誡特此推。<span class="jiaozhusup">李慈銘宋書札記云：「誡特疑試待之誤。」</span><span class="jiazhu">謂寒待綿纊，暑待絺綌，朝夕餐飲，設此諸業以待之。藥以療疾，又在其外，事之相推，自不得不然。至於聽講放生，研書敷文，皆其所好。韓非有揚較，班固亦云「揚較古今」，其義一也。左思曰：「爲左右揚較而陳之。」</span>
</p>
<p class="margin2" id="p76"><a class="gg-link" href="#p76" onclick="return changeColor(this);"></a>
	北山二園，南山三苑。百果備列，乍近乍遠。羅行布株，迎早候晚。猗蔚溪澗，森疏崖巘。杏壇、㮈園，橘林、栗圃。桃李多品，棃棗殊所。枇杷林檎，帶谷映渚。椹梅流芬於回巒，椑柿被實於長浦。<span class="jiazhu">莊周云：「漁父見孔子杏壇之上。」維靡詰經㮈樹園。揚雄蜀都賦云橘林。左太沖亦云：「戶有橘柚之園。」桃李所殖甚多，棗梨事出北河、濟之間，淮、潁諸處，故云殊所也。</span>
</p>
<p class="margin2" id="p77"><a class="gg-link" href="#p77" onclick="return changeColor(this);"></a>
	畦町所藝，含蘂藉芳，蓼蕺葼薺，葑菲蘇薑。綠葵眷節以懷露，白薤感時而負霜。寒蔥摽倩以陵陰，春藿吐苕以近陽。<span class="jiazhu">葑菲見詩柏舟中。管子曰：「北伐山戎，得寒蔥。」庾闡云，寒蔥挺園。灌蔬自供，不待外求者也。</span>
</p>
<p class="margin2" id="p78"><a class="gg-link" href="#p78" onclick="return changeColor(this);"></a>
	弱質難恒，頹齡易喪。撫鬢生悲，視顏自傷。承清府之有術，冀在衰之可壯。尋名山之奇藥，越靈波而憩轅。採石上之地黃，摘竹下之天門。摭曾嶺之細辛，拔幽澗之溪蓀。訪鍾乳於洞穴，訊丹陽於紅泉。<span class="jiazhu">此皆住年之藥，即近山之所出，有采拾，欲以消病也。</span>
</p>
<p class="margin2" id="p79"><a class="gg-link" href="#p79" onclick="return changeColor(this);"></a>
	安居二時，冬夏三月。遠僧有來，近眾無闕。法鼓朗響，頌偈清發。散華霏蕤，流香飛越。析曠劫之微言，說像法之遺旨。乘此心之一豪，濟彼生之萬理。啟善趣於南倡，歸清暢於北机。非獨愜於予情，諒僉感於君子。山中兮清寂，群紛兮自絕。周聽兮匪多，得理兮俱悅。寒風兮搔屑，面陽兮常熱。炎光兮隆熾，對陰兮霜雪。愒曾臺兮陟雲根，坐澗下兮越風穴。在茲城而諧賞，傳古今之不滅。<span class="jiazhu">眾僧冬夏二時坐，謂之安居，輒九十日。眾遠近聚萃，法鼓、頌偈、華、香四種，是齋講之事。析說是齋講之議。乘此之心，可濟彼之生。南倡者都講，北机者法師。山中靜寂，實是講說之處。兼有林木，可隨寒暑，恒得清和，以爲適也。</span>
</p>
<p class="margin2" id="p80"><a class="gg-link" href="#p80" onclick="return changeColor(this);"></a>
	好生之篤，以我而觀。懼命之盡，吝景之歡。分一往之仁心，拔萬族之險難。招驚魂於殆化，收危形於將闌。漾水性於江流，吸雲物於天端。睹騰翰之頏頡，視鼓鰓之往還。馳騁者儻能狂愈，猜害者或可理攀。<span class="jiazhu">云物皆好生，但以我而觀，便可知彼之情。吝景懼命，是好生事也。能放生者，但有一往之仁心，便可拔萬族之險難。水性雲物，各尋其生。老子云，馳騁田獵，令人心發狂。猜害者恒以忍害爲心，見放生之理，或可得悟也。</span>
</p>
<p class="margin2" id="p81"><a class="gg-link" href="#p81" onclick="return changeColor(this);"></a>
	哲人不存，懷抱誰質。糟粕猶在，啟縢剖袠。見柱下之經二，睹濠上之篇七。承未散之全樸，救已頹於道術。嗟夫！六蓺以宣聖教，九流以判賢徒。國史以載前紀，家傳以申世模。篇章以陳美刺，論難以覈有無。兵技醫日，龜筴筮夢之法，風角冢宅，算數律曆之書。或平生之所流覽，並於今而棄諸。驗前識之喪道，抱一德而不渝。<span class="jiazhu">莊周云「輪扁語齊桓公，公之所讀書，聖人之糟粕」。縢者，金縢之流也。柱下，老子。濠上，莊子。二、七，是篇數也。云此二書，最有理，過此以往，皆是聖人之教，獨往者所棄。</span>
</p>
<p class="margin2" id="p82"><a class="gg-link" href="#p82" onclick="return changeColor(this);"></a>
	伊昔齠齔，實愛斯文。援紙握管，會性通神。詩以言志，賦以敷陳。箴銘誄頌，咸各有倫。爰暨山棲，彌歷年紀。幸多暇日，自求諸己。研精靜慮，貞觀厥美。懷秋成章，含笑奏理。<span class="jiazhu">謂少好文章，及山棲以來，別緣既闌，尋慮文詠，以盡暇日之適。便可得通神會性，以永終朝。</span>
</p>
<p class="margin2" id="p83"><a class="gg-link" href="#p83" onclick="return changeColor(this);"></a>
	若迺乘攝持之告，評養達之篇。畏絕跡之不遠，懼行地之多艱。均上皇之自昔，忌下衰之在旃。投吾心於高人，落賓名於聖賢。廣滅景於崆峒，許遁音於箕山。愚假駒以表谷，涓隱巖以搴芳。□□□□□□□□□□□□□□□□□□萊庇蒙以織畚。<span class="jiaozhusup">三朝本、北監本、毛本、殿本、局本及萬曆本謝康樂集並闕十八字。漢魏六朝一百三家集本謝康樂集有「庚作壘以葆和，輿涉莪而善狂」十二字，又「萊庇蒙以織畚」下，有「徐韜魏而採芋」六字。「庚作壘以葆和，輿涉莪而善狂」十二字，一本又作「庚依㟪以入道，輿卻聘以徜徉」。疑皆後人據注文補入者，非靈運原文。</span>皓棲商而頤志，卿寢茂而敷詞。□□□□□□，<span class="jiaozhusup">三朝本、北監本、毛本、殿本、局本六字空白。謝康樂集連寫，不云有闕文。錢大昕諸史拾遺云：「一本連寫，不云有闕，然以韻求之，亦不甚協。」又一本作「籍嗜酒以長嘯」。亦後人所補，非靈運原文。</span>鄭別谷而永逝。梁去霸而之會，□□□□□□。<span class="jiaozhusup">三朝本、北監本、毛本、殿本、局本六字空白。謝康樂集連寫，不云有闕文。錢大昕諸史拾遺云：「一本連寫，不云有闕，然以韻求之，亦不甚協。」</span>高居唐而胥宇，臺依崖而穴墀。咸自得以窮年，眇貞思於所遺。<span class="jiazhu">老子云：「善攝生者。」莊子云，謂之不善持生。又云，養生有無崖，達生者不務生之所無，柰何。絕跡，上皇，下衰，賓名，義亦皆出莊周。廣成子在崆峒之上，黃帝之師也。許由隱於箕山，堯以天下讓而不取。愚公居于駒阜，齊桓公逐鹿入山，見之。涓子隱於宕山，好餌术，告伯陽琴心三篇。庚桑楚得老子之道，<span class="jiaozhusup">「楚」各本作「偏」，據謝康樂集改。按庚桑楚見莊子。</span>居㟪礨之山。楚狂接輿，楚王聞其賢，使使者聘之，於是遂游諸名山，在蜀峨眉山上。徐無鬼巖棲，魏侯勞之，問：「先生苦山林矣，乃肯見寡人。」無鬼問：「君絀嗜欲，屏好惡，則耳目察矣。」常采芋栗。老萊子耕於蒙山之陽，著書十五篇，言道家之事，織畚爲業。四皓避秦亂，入商洛深山，漢袓召不能出。司馬長卿高才，而處世不樂預公卿大事，〔病免，家居茂陵。鄭子真耕隱谷口，大將軍王鳳禮聘不屈，〕<span class="jiaozhusup">此二十二字，三朝本、北監本、毛本、殿本、局本並空白。據謝康樂集補。又一本作「嘗著子虛賦。阮籍嗜酒，能嘯，聲若鳳音。鄭生好隱居，入山中」二十三字，蓋後人既妄補正文於前，又妄補注文於後，皆非靈運原文。</span>遂與弟子別於山阿，終身不反。梁伯鸞隱霸陵山中，耕織以自娛，後復入會稽山。臺孝威居武安山下，依崖爲土室，采藥自給。高文通居西唐山，從容自娛也。</span>
</p>
<p class="margin2" id="p84"><a class="gg-link" href="#p84" onclick="return changeColor(this);"></a>
	暨其窈窕幽深，寂漠虛遠。事與情乖，理與形反。既耳目之靡端，豈足跡之所踐。薀終古於三季，俟通明於五眼。權近慮以停筆，抑淺知而絕簡。<span class="jiazhu">謂此既非人跡所求，更待三明五通，然後可踐履耳。故停筆絕簡，不復多云，冀夫賞音悟夫此旨也。</span>
</p>
<p class="em2" id="p85"><a class="gg-link" href="#p85" onclick="return changeColor(this);"></a>
	太祖登祚，誅徐羨之等，徵爲祕書監，再召不起，上使光祿大夫范泰與靈運書敦獎之，乃出就職。使整理祕閣書，補足遺闕。<span class="jiaozhusup">各本並脫「遺」字，據元龜六四八補。</span>又以晉氏一代，自始至終，竟無一家之史，令靈運撰晉書，粗立條流。書〔竟不就。尋遷侍中，日夕引見，賞遇甚厚。靈運詩書皆兼獨絕，每文竟，手自寫之，文帝稱爲二寶。既自以名輩，才能應參時政，初被召，便以此自許，既至，文帝唯以文義見接，每侍上宴，談賞而已。王曇首、王華、殷景仁等，名位素不踰之，並〕見任遇，<span class="jiaozhusup">「竟不就至名位素不踰之並」八十九字，三朝本、北監本、毛本並脫，今從殿本補，並參校南史、元龜八三八、御覽六三四引宋書。按殿本實據南史補，宋書於劉義隆稱廟號作太祖，南史舉諡法稱文帝，本段兩見「文帝」，此是殿本用南史補宋書之明證。</span>靈運意不平，多稱疾不朝直。穿池植援，種竹樹菫，驅課公役，無復期度。出郭游行，或一日百六七十里，經旬不歸，既無表聞，又不請急，上不欲傷大臣，諷旨令自解。靈運乃上表陳疾，上賜假東歸。將行，上書勸伐河北曰：
</p>
<p class="margin2" id="p86"><a class="gg-link" href="#p86" onclick="return changeColor(this);"></a>
	自中原喪亂，百有餘年，流離寇戎，湮沒殊類。先帝聰明神武，哀濟群生，將欲盪定趙魏，大同文軌，使久凋反於正化，偏俗歸於華風。運謝事乖，理違願絕，仰德抱悲，恨存生盡。況陵塋未幾，凶虜伺隙，預在有識，誰不憤歎。而景平執事，並非其才，且遘紛京師，豈慮託付。遂使孤城窮陷，莫肯拯赴。<span class="jiaozhusup">「拯赴」各本並作「極」一字，萬曆本謝靈運集作「拯」一字，元龜四七七作「拯赴」二字。今從元龜補正。</span>忠烈囚朔漠，綿河三千，翻爲寇有。晚遣鎮戍，皆先朝之所開拓，一旦淪亡，此國恥宜雪，被於近事者也。又北境自染逆虜，窮苦備罹，徵調賦斂，靡有止已，所求不獲，輒致誅殞，身禍家破，闔門比屋，此亦仁者所爲傷心者也。
</p>
<p class="margin2" id="p87"><a class="gg-link" href="#p87" onclick="return changeColor(this);"></a>
	咸云西虜舍末，遠師隴外，東虜乘虛，呼可掩襲。西軍既反，得據關中，長圍咸陽，還路已絕，雖遣救援，停住河東，遂乃遠討大城，欲爲首尾。而西寇深山重阻，根本自固，徒棄巢窟，未足相拯。師老於外，國虛於內，時來之會，莫復過此。觀兵燿威，實在茲日。若相持未已，或生事變，忽值新起之眾，則異於今，苟乖其時，難爲經略，雖兵食倍多，則萬全無必矣。又歷觀前代，類以兼弱爲本，古今聖德，未之或殊。豈不以天時人事，理數相得，興亡之度，定期居然。故古人云：「既見天殃，又見人災，乃可以謀。」昔魏氏之強，平定荊、冀，乃乘袁、劉之弱；晉世之盛，拓開吳、蜀，亦因葛、陸之衰。此皆前世成事，著於史策者也。自羌平之後，天下亦謂虜當俱滅，長驅滑臺，席卷下城，奪氣喪魄，指日就盡。但長安違律，潼關失守，用緩天誅，假延歲月，日來至今，十有二載，是謂一紀，曩有前言。況五胡代數齊世，虜期餘命，盡於來年。自相攻伐，兩取其困，卞莊之形，驗之今役。仰望聖澤，有若渴飢，注心南雲，爲日已久。來蘇之冀，實歸聖明，此而弗乘，後則未兆。即日府藏，誠無兼儲，然凡造大事，待國富兵強，不必乘會，於我爲易，貴在得時。器械既充，眾力粗足，方於前後，乃當有優。常議損益，久證冀州口數，百萬有餘，田賦之沃，著自貢典，先才經創，基趾猶存，澄流引源，桑麻蔽野，強富之實，昭然可知。爲國長久之計，孰若一往之費邪。
</p>
<p class="margin2" id="p88"><a class="gg-link" href="#p88" onclick="return changeColor(this);"></a>
	或懲關西之敗，而謂河北難守。二境形勢，表裏不同，關西雜居，種類不一，昔在前漢，屯軍霸上，通火甘泉。況乃遠戍之軍，值新故交代之際者乎。河北悉是舊戶，差無雜人，連嶺判阻，三關作隘。若遊騎長驅，則沙漠風靡；若嚴兵守塞，則冀方山固。昔隴西傷破，晁錯興言；匈奴慢侮，賈誼憤歎。方於今日，皆爲賒矣。晉武中主耳，值孫皓虐亂，天祚其德，亦由鉅平奉策，荀、賈折謀，故能業崇當年，區宇一統。況今陛下聰明聖哲，天下歸仁，文德與武功並震，霜威共素風俱舉，協以宰輔賢明，諸王美令，岳牧宣烈，虎臣盈朝，而天威遠命，亦何敵不滅，<span class="jiaozhusup">「威」各本並作「或」，據元龜四七七、萬曆本謝康樂集改。</span>矧伊頑虜，假日而已哉。伏惟深機志務，久定神謨。臣卑賤側陋，竄景巖穴，實仰希太平之道，傾睹岱宗之封，雖乏相如之筆，庶免史談之憤，以此謝病京師，萬無恨矣。久欲上陳，懼在觸罝，<span class="jiaozhusup">「罝」各本並作「置」，按觸置無義，當是「觸罝」之誤。詩周南兔罝，肅肅兔罝。罝，罟也，網也。蓋借罝罟以喻法網，今改正。</span>蒙賜恩假，暫違禁省，消渴十年，常慮朝露，抱此愚志，昧死以聞。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
	靈運以疾東歸，而遊娛宴集，以夜續晝，復爲御史中丞傅隆所奏，坐以免官。是歲，元嘉五年。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
	靈運既東還，與族弟惠連、東海何長瑜、潁川荀雍、泰山羊璿之，以文章賞會，共爲山澤之游，時人謂之四友。惠連幼有才悟，而輕薄不爲父方明所知。靈運去永嘉還始寧，時方明爲會稽郡。靈運嘗自始寧至會稽造方明，過視惠連，大相知賞。時長瑜教惠連讀書，亦在郡內，靈運又以爲絕倫，謂方明曰：「阿連才悟如此，而尊作常兒遇之。何長瑜當今仲宣，而飴以下客之食。尊既不能禮賢，宜以長瑜還靈運。」靈運載之而去。荀雍字道雍，官至員外散騎郎。璿之字曜璠，臨川內史，爲司空竟陵王誕所遇，誕敗坐誅。長瑜文才之美，亞於惠連，雍、璿之不及也。臨川王義慶招集文士，長瑜自國侍郎至平西記室參軍。嘗於江陵寄書與宗人何勗，以韻語序義慶州府僚佐云：「陸展染鬢髮，欲以媚側室。青青不解久，星星行復出。」如此者五六句，而輕薄少年遂演而廣之，凡厥人士，並爲題目，皆加劇言苦句，其文流行。義慶大怒，白太祖除爲廣州所統曾城令。及義慶薨，朝士詣第敘哀，何勗謂袁淑曰：「長瑜便可還也。」淑曰：「國新喪宗英，未宜便以流人爲念。」廬陵王紹鎮尋陽，以長瑜爲南中郎行參軍，掌書記之任。<span class="jiaozhusup">各本並脫「書」字，據南史、元龜七二七、八九五補。</span>行至板橋，遇暴風溺死。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
	靈運因父祖之資，生業甚厚。奴僮既眾，義故門生數百，鑿山浚湖，功役無已。尋山陟嶺，必造幽峻，巖嶂千重，莫不備盡。登躡常著木履，<span class="jiaozhusup">「履」南史、元龜八五五、御覽三八引、六九八引作「屐」。疑作「屐」是。</span>上山則去前齒，下山去其後齒。嘗自始寧南山伐木開逕，直至臨海，從者數百人。臨海太守王琇驚駭，謂爲山賊，徐知是靈運乃安。又要琇更進，琇不肯，靈運贈琇詩曰：「邦君難地嶮，旅客易山行。」在會稽亦多徒眾，驚動縣邑。太守孟顗事佛精懇，而爲靈運所輕，嘗謂顗曰：「得道應須慧業文人，<span class="jiaozhusup">御覽六六引同宋書，南史、御覽四九八、六五四引「文人」作「丈人」。蓋南史慧業句絕，丈人以稱孟顓，文義自較宋書爲勝。然慧業文人之語，已多見古人引用，故今因仍不改。</span>生天當在靈運前，成佛必在靈運後。」顗深恨此言。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
	會稽東郭有回踵湖，靈運求決以爲田，太祖令州郡履行。此湖去郭近，水物所出，百姓惜之，顗堅執不與。靈運既不得回踵，又求始寧岯崲湖爲田，顗又固執。靈運謂顗非存利民，正慮決湖多害生命，言論毀傷之，與顗遂構讎隙。因靈運橫恣，百姓驚擾，乃表其異志，發兵自防，露板上言。靈運馳出京都，詣闕上表曰：「臣自抱疾歸山，于今三載，居非郊郭，事乖人間，幽棲窮巖，外緣兩絕，守分養命，庶畢餘年。忽以去月二十八日得會稽太守臣顗二十七日疏云：『比日異論噂沓，此雖相了，百姓不許寂默，今微爲其防。』披疏駭惋，不解所由，便星言奔馳，歸骨陛下。及經山陰，防衛彰赫，彭排馬槍，斷截衢巷，偵邏縱橫，戈甲竟道。不知微臣罪爲何事。及見顗，雖曰見亮，而裝防如此，唯有罔懼。臣昔忝近侍，豫蒙天恩，若其罪跡炳明，文字有證，非但顯戮司敗，以正國典，普天之下，自無容身之地。今虛聲爲罪，何酷如之。夫自古讒謗，聖賢不免，然致謗之來，要有由趣。或輕死重氣，結黨聚群，或勇冠鄉邦，劍客馳逐。未聞俎豆之學，欲爲逆節之罪；山棲之士，而構陵上之釁。今影跡無端，假謗空設，終古之酷，未之或有。匪吝其生，實悲其痛。誠復內省不疚，而抱理莫申。是以牽曳疾病，束骸歸款。仰憑陛下天鑒曲臨，則死之日，猶生之年也。臣憂怖彌日，羸疾發動，尸存恍惚，不知所陳。」
</p>
<p class="em2" id="p93"><a class="gg-link" href="#p93" onclick="return changeColor(this);"></a>
	太祖知其見誣，不罪也。不欲使東歸，以爲臨川內史，加秩中二千石，<span class="jiaozhusup">「加」字三朝本空白，北監本、毛本、殿本、局本作「賜」，元龜一九０、九三二作「加」。今據元龜補。</span>在郡遊放，不異永嘉，爲有司所糾。司徒遣使隨州從事鄭望生收靈運，靈運執錄望生，興兵叛逸，遂有逆志，爲詩曰：「韓亡子房奮，秦帝魯連恥。本自江海人，忠義感君子。」追討禽之，送廷尉治罪。廷尉奏靈運率部眾反叛，論正斬刑，上愛其才，欲免官而已，彭城王義康堅執謂不宜恕，乃詔曰：「靈運罪釁累仍，誠合盡法。但謝玄勳參微管，宜宥及後嗣，可降死一等，徙付廣州。」
</p>
<p class="em2" id="p94"><a class="gg-link" href="#p94" onclick="return changeColor(this);"></a>
	其後秦郡府將宗齊受至涂口，<span class="jiaozhusup">「涂口」各本並作「除口」，據南史改。按涂口，今江蘇六合縣瓜埠口。「宗齊受」南史作「宋齊受」。</span>行達桃墟村，見有七人下路亂語，疑非常人，還告郡縣，遣兵隨齊受掩討，遂共格戰，悉禽付獄。其一人姓趙名欽，山陽縣人，云：「同村薛道雙先與謝康樂共事，以去九月初，道雙因同村成國報欽云：『先作臨川郡、犯事徙送廣州謝，給錢令買弓箭刀楯等物，使道雙要合鄉里健兒，於三江口篡取謝。若得者，如意之後，功勞是同。』遂合部黨要謝，不及。既還飢饉，緣路爲劫盜。」有司又奏依法收治，太祖詔於廣州行棄市刑。臨死作詩曰：「龔勝無餘生，李業有終盡。嵇公理既迫，霍生命亦殞。悽悽凌霜葉，網網衝風菌。邂逅竟幾何，修短非所愍。送心自覺前，斯痛久已忍。恨我君子志，不獲巖上泯。」詩所稱龔勝、李業，猶前詩子房、魯連之意也。時元嘉十年，年四十九。所著文章傳於世。子鳳蚤卒。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
	史臣曰：民稟天地之靈，含五常之德，剛柔迭用，喜慍分情。夫志動於中，則歌詠外發。六義所因，四始攸繫，升降謳謠，紛披風什。雖虞夏以前，遺文不睹，稟氣懷靈，理無或異。然則歌詠所興，宜自生民始也。周室既衰，風流彌著，屈平、宋玉，導清源於前，賈誼、相如，振芳塵於後，英辭潤金石，高義薄雲天。自茲以降，情志愈廣。王褒、劉向、揚、班、崔、蔡之徒，異軌同奔，遞相師祖。雖清辭麗曲，時發乎篇，而蕪音累氣，固亦多矣。若夫平子艷發，文以情變，絕唱高蹤，久無嗣響。至于建安，曹氏基命，二祖陳王，<span class="jiaozhusup">「二祖」文選所載作「三祖」。二祖謂操、丕，三祖謂操、丕、叡。</span>咸蓄盛藻，甫乃以情緯文，以文被質。自漢至魏，四百餘年，辭人才子，文體三變。相如巧爲形似之言，班固長於情理之說，子建、仲宣以氣質爲體，並標能擅美，獨映當時。是以一世之士，各相慕習，原其飆流所始，莫不同祖風、騷。徒以賞好異情，故意製相詭。降及元康，潘、陸特秀，律異班、賈，體變曹、王，縟旨星稠，繁文綺合。綴平臺之逸響，採南皮之高韻，遺風餘烈，事極江右。有晉中興，玄風獨振，爲學窮於柱下，博物止乎七篇，馳騁文辭，義單乎此。自建武暨乎義熙，歷載將百，雖綴響聯辭，波屬雲委，莫不寄言上德，託意玄珠，遒麗之辭，無聞焉爾。仲文始革孫、許之風，叔源大變太元之氣。爰逮宋氏，顏、謝騰聲。靈運之興會標舉，延年之體裁明密，並方軌前秀，垂範後昆。若夫敷衽論心，商榷前藻，工拙之數，如有可言。夫五色相宣，八音協暢，由乎玄黃律呂，各適物宜。欲使宮羽相變，低昂互節，<span class="jiaozhusup">文選所載作「低昂舛節」。</span>若前有浮聲，則後須切響。一簡之內，音韻盡殊；兩句之中，輕重悉異。妙達此旨，始可言文。至於先士茂製，諷高歷賞，子建函京之作，仲宣霸岸之篇，子荊零雨之章，正長朔風之句，並直舉胸情，非傍詩史，正以音律調韻，取高前式。自騷人以來，多歷年代，雖文體稍精，而此祕未睹。<span class="jiaozhusup">各本並脫「多歷年代雖文體稍精而」十字，據文選補。</span>至於高言妙句，音韻天成，皆闇與理合，匪由思至。張、蔡、曹、王，曾無先覺，潘、陸、謝、顏，去之彌遠。世之知音者，有以得之，知此言之非謬。如曰不然，請待來哲。
</p>
<br/>
</div></body></html>